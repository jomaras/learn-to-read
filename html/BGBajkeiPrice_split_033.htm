<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_32" class="calibre4"><a name="_Toc362253534" class="pcalibre pcalibre1 calibre1" id="_Toc362253534"></a><a name="_Toc342757868" class="pcalibre pcalibre1 calibre1" id="_Toc342757868"><span lang="HR" class="calibre1">NAHOD-PTICA</span></a></h1>

<p class="MsoNormal2"><span lang="HR">Bio jednom šumar što je išao u šumu u lov. Kad
je zašao šumom, začuje nekakav tanak cvil, kao da negdje kmeči malo dijete.
Krene prema onome glasiću i najposlije dođe do visoka stabla, i gle — navrh
drveta maleno dijete.</span></p>

<p class="MsoNormal2"><span lang="HR">Pod tim stablom, valja vam znati, bijaše
zaspala majka s djetetom, i dok je majka spavala, na drvo doletjela ptica
grabljivica: kad je ova opazila dijete na majčinu krilu, sletjela ozgo,
ugrabila mališana kljunom i čaporcima, odnijela ga uvis i spustila navrh
drveta.</span></p>

<p class="MsoNormal2"><span lang="HR">Kad je vidio što je i kako je, šumar se popne
na drvo i skine dijete, kazujući u sebi: »Odnesi ga lijepo svojoj kući pa ga
odgajaj pokraj svoje kćerkice.«</span></p>

<p class="MsoNormal2"><span lang="HR">I doista ga odnese kući, te je odonda dvoje
djece raslo naporedo. Kako je šumar našao mališana na drvetu, a gore ga ptica
odnijela, nazove ga on Nahod-pticom. Kćerkica se zvala Lenčica.</span></p>

<p class="MsoNormal2"><span lang="HR">To se dvoje djece istinski zavoljelo, tako i
toliko te bi jedno za drugim tugovalo i žalostilo se kad ne bijahu zajedno.</span></p>

<p class="MsoNormal2"><span lang="HR">Šumar imao staru, opaku kuharicu, i ta jedne
večeri dohvati dva čabra te ode da donese vode. I nije otišla samo jednom na
studenac, nego se onamo navraćala više puta i donosila vodu.</span></p>

<p class="MsoNormal2"><span lang="HR">Vidjela to Lenčica pa upitala kuharicu:</span></p>

<p class="MsoNormal2"><span lang="HR">— Čuješ, stara Suzano, zašto donosiš tu pustu
vodu?</span></p>

<p class="MsoNormal2"><span lang="HR">— Evo ću ti reći samo ako ni živoj duši ne
kažeš — odgovori kuharica.</span></p>

<p class="MsoNormal2"><span lang="HR">Kad joj Lenčica obeća da će šutjeti, stara joj
objasni:</span></p>

<p class="MsoNormal2"><span lang="HR">— Sutra u zoru, kad šumar urani te u lov ode,
zagrijat ću vodu u kotlu, pa kad uzavri, bacit ću u kotao Nahod-pticu te ga
skuhati.</span></p>

<p class="MsoNormal2"><span lang="HR">U rano jutro ustao šumar, otputio se u lov, a
djeca još ležala u postelji. Kad su se probudila, reče djevojčica dječaku:</span></p>

<p class="MsoNormal2"><span lang="HR">— Ako me ne ostaviš, neću ni ja tebe.</span></p>

<p class="MsoNormal2"><span lang="HR">A on joj uzvrati:</span></p>

<p class="MsoNormal2"><span lang="HR">— Nikad i nidovijeka!</span></p>

<p class="MsoNormal2"><span lang="HR">— Hoću da ti nešto kažem — nastavi ona. — Sinoć
stara Suzana navukla u kuću mnoge čabre vode, a ja je upitala čemu joj tolika
voda. Ona mi odgovorila da će mi reći ako ja ni živoj duši ne kažem. Kad sam
joj obećala da ću šutjeti i da nikome neću odati, ona mi tada otkrila i
povjerila: »Ujutro kad otac bude u lovu, ugrijat ću u kotlu vodu, pa kad
provri, bacit ću u kotao Nahod-pticu te ga skuhati.« Ali ćemo nas dvoje — zaključi
djevojčica — sada brzo ustati, odjenuti se, pa onda zajedno bjež' odavde.</span></p>

<p class="MsoNormal2"><span lang="HR">Kako smislili, tako i učinili. Ustalo njih
dvoje, odjenulo se na brzu ruku pa umaklo iz kuće.</span></p>

<p class="MsoNormal2"><span lang="HR">Kad je voda uzavrela, ode opaka kuharica u
dječju sobicu da pograbi Nahod-pticu i da ga baci u kotao. A kad je ušla — gle,
obadvije posteljice prazne, nigdje djece, Uplašila se opaka kuharica i
promrsila u sebi:</span></p>

<p class="MsoNormal2"><span lang="HR">»Što ću i kako ću kad se šumar vrati kući pa
vidi da su djeca nestala? Valja odmah za njima da ih uhvatimo i vratimo ovamo!<b class="calibre6">«</b></span></p>

<p class="MsoNormal2"><span lang="HR">I brže-bolje pošalje za djecom trojicu slugu
da ih sustignu, uhvate i kući dovedu.</span></p>

<p class="MsoNormal2"><span lang="HR">Djeca upravo sjedila na okrajku šume, pa kad
su vidjela kako iz daljine brzaju tri momka, reći će mala malome:</span></p>

<p class="MsoNormal2"><span lang="HR">— Ako me ne ostaviš, neću ni ja tebe.</span></p>

<p class="MsoNormal2"><span lang="HR">A na to joj Nahod-ptica uzvrati:</span></p>

<p class="MsoNormal2"><span lang="HR">— Nikad i nidovijeka!</span></p>

<p class="MsoNormal2"><span lang="HR">Djevojčica tada reče njemu:</span></p>

<p class="MsoNormal2"><span lang="HR">— Postani ti ružin grm, a ja ću biti ruža na
tom grmu! Kad su ona tri momka što su pošla u potjeru stigla pred šumu, ne
vidješe ništa osim žbuna i ruže na njemu, a djece nigdje: kao da su u zemlji
propala.</span></p>

<p class="MsoNormal2"><span lang="HR">— Ništa se tu ne može — nato će momci.</span></p>

<p class="MsoNormal2"><span lang="HR">I vrate se i kažu kuharici kako nisu ništa
drugo vidjeli doli žbun i ružu na njemu.</span></p>

<p class="MsoNormal2"><span lang="HR">— Uh, glupani glupavi! — izruži ih kuharica. —
Morali ste žbun posjeći, a ružu otrgnuti pa ovamo donijeti! Nosite se brže natrag
i uradite kako vam velim!</span></p>

<p class="MsoNormal2"><span lang="HR">Pobrzali momci i drugi put u potragu. Djeca
već izdaleka vidjela kako idu potjernici, pa će djevojčica dječaku:</span></p>

<p class="MsoNormal2"><span lang="HR">— Nahod-ptico, ako ti mene ne ostaviš, neću ni
ja tebe. A na to joj dječak uzvrati:</span></p>

<p class="MsoNormal2"><span lang="HR">— Nikad i nidovijeka!</span></p>

<p class="MsoNormal2"><span lang="HR">Onda će djevojčica opet:</span></p>

<p class="MsoNormal2"><span lang="HR">— Pretvori se ti u kapelicu, a ja ću biti
kruna u njoj.</span></p>

<p class="MsoNormal2"><span lang="HR">Kad su trojica momaka stigla onamo, ne vidješe
ništa nego samo kapelicu i krunu u njoj.</span></p>

<p class="MsoNormal2"><span lang="HR">Onda će oni jedan drugomu:</span></p>

<p class="MsoNormal2"><span lang="HR">— Što da radimo ovdje? Nema tu druge nego se
vratiti tamo odakle smo i došli.</span></p>

<p class="MsoNormal2"><span lang="HR">Kad su se vratili, upita ih kuharica jesu li
štogod našli. Oni joj odgovore kako nisu ništa drugo vidjeli osim kapelice i krune
u njoj.</span></p>

<p class="MsoNormal2"><span lang="HR">Nato ih ona pet izgrdi:</span></p>

<p class="MsoNormal2"><span lang="HR">— Glupavci glupavi! Trebalo je da kapelicu
srušite, a krunu da donesete ovamo!</span></p>

<p class="MsoNormal2"><span lang="HR">Razljutila se kuharica pa zajedno s momcima
krenula u potjeru za odbjeglom djecom.</span></p>

<p class="MsoNormal2"><span lang="HR">Ali djeca već izdaleka ugledala trojicu momaka
i kuharicu što tetura za njima.</span></p>

<p class="MsoNormal2"><span lang="HR">Tada će djevojčica dječaku:</span></p>

<p class="MsoNormal2"><span lang="HR">— Nahod-ptico, ne ostaviš li ti mene, neću ni
ja tebe.</span></p>

<p class="MsoNormal2"><span lang="HR">— Nikad i nidovijeka! — uzvrati joj on.</span></p>

<p class="MsoNormal2"><span lang="HR">A djevojčica onda njemu:</span></p>

<p class="MsoNormal2"><span lang="HR">— Prometni se ti u jezerce, a ja ću biti patka
što mu na površju plovi!</span></p>

<p class="MsoNormal2"><span lang="HR">Priđe opaka kuharica i kad ugleda jezerce,
prigne se nada nj, u nakani da mu vodu ispije. Ali patka brže-bolje dopliva,
uhvati je kljunom za kosu i povuče u vodu, i tako se stara vještica utopi.
Djeca se potom sretna i vesela vrate kući.</span></p>

<p class="MsoNormal2"><span lang="HR">Ako nisu umrla, onda još i danas žive.</span></p>

</div>

</body></html>
