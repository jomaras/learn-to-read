<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_44" class="calibre4"><a name="_Toc362253546" class="pcalibre pcalibre1 calibre1" id="_Toc362253546"></a><a name="_Toc342757880" class="pcalibre pcalibre1 calibre1" id="_Toc342757880"><span lang="HR" class="calibre1">Prevoditeljeva
bilješka</span></a></h1>

<p class="MsoNormal2"><span lang="HR">Grešnik sam prevoditelj ovih priča, ro</span><span lang="HR">đ</span><span lang="HR">en u Sarajevu, godine 1912, gdje sam i ostao do
mature i još malko, zatim četiri godine lutao kojekuda, učio i studirao,
gladovao i zebao, i radio kojekakve poslove, i najposlije se skrasio u Zagrebu
1935, dakle prije šezdeset godina.</span></p>

<p class="MsoNormal2"><span lang="HR">A zašto sam grešnik? Zato što sam, vele
recenzenti koji su ocjenjivali ovaj mi posao, sa njih odagnao — s ovih priča, a
ne s naših recenzenata (Bože dragi, sve čovjek mora objasniti) odagnao i maknuo
i posljednji tuđinski dah i trag i pretvorio ih (ove priče) u štivo štono
jezikom djeluje — ne kao prijevod s tuđinštine, nego se doima kao izvorno štivo
što je poteklo ispod pera kakva davnog nam domaćeg pisca.</span></p>

<p class="MsoNormal2"><span lang="HR">Ukratko, neki su mi takvo prevođenje hvalili (među
njima i jedan učeni germanist koji zna i hrvatski), a drugi mi ga kudili i u
grijehe upisivali (rekoše, treba da se u prijevodu osjeti i dah i duh sredine
iz koje izvornik dolazi). Priznajem, ne bi nikako valjalo kad bismo,
primjerice, nemarna Brazilca ili hladna Skandinavca koji uništava susjedov vrt
prikazali kao Bosanca što po tuđoj imovini gazi kao da je to — »Alajbegova
slama«. Ne, nikako! Ni Alajbeg ni njegova slama ne ide ni u Brazil ni u
Skandinaviju! Sve ako, na priliku, koji turcizam i može proći u islamskoj
Andaluziji, nikako mu nije mjesto u gotskoj Španjolskoj.</span></p>

<p class="MsoNormal2"><span lang="HR">S druge strane, znamo (da baš ne kažemo »zna
se«), prijevod treba da bude pouzdan, dakle točan, ali bogme i tečan, a nikako
mucav (kao što su mucave novinske konferencije gdjekojih naših političara): ne
valja da zapinjemo čitajući ga, ne smije biti pisan nikakvim »balkanskim
esperantom«, kao što je u nas često bivalo, a i danas gdjegod sveđer biva
(primjerice u jednoj divljoj nakladi što se vezuje uza slavno nam povijesno
ime). Potreban je i oprez i mjera — odgovorno, savjesno prevođenje nije lako,
nije to posao koji se može prebijati preko koljena.</span></p>

<p class="MsoNormal2"><span lang="HR">Uostalom, o »robovanju i veličini
prevoditeljskog poziva« mnogi su u svijetu pisali i svejednako pišu, učeni
teoretičari prevođenja sve više razvijaju »teoriju prevođenja«, zapravo teoriju
o prevođenju, ona je danas dio opće lingvistike i predmet je studija na visokim
školama. Teoretičari su uglavnom suglasni u bitnome, ali nisu složni u pokojim
pojedinostima. Dok se u svemu usklade i sve na čistac izvedu (hoće li ikad?) — valja
nam prevoditi tako da, barem djeci, dajemo razumljivo i zabavno štivo, na
kojemu će naši mališi ujedno učiti dobar i pravilan hrvatski jezik, jer onaj
koji svakodnevice slušaju s »katedrale duha«, to jest s televizije, zaista je
žalostan. S prijevodom isto je kao i s izvornim pisanjem. Kad su Maksima Gorkog
pitali kako treba pisati za djecu, odgovorio je: »Kao za odrasle i još bolje.«</span></p>

<p class="MsoNormal2"><span lang="HR">Prevođenje, priznajem, nisam učio ni na kojem
fakultetu nego u goloj praksi i čitajući djela istaknutih teoretičara
anglosaskih, ruskih, čeških, njemačkih, francuskih i španjolskih. Ali jesam
učio nekoje jezike romanske i germanske, i nešto žurnalistike, a svega svog
vijeka hrvatski i latinski, španjolski i njemački — ne mareći za diplome i ne
loveći ih: nikad mi u životu i nisu trebale. (Velim: i nisu, a nipošto »ni
nisu«, kao što nas naopako poučava jedan nametljivi i razmetljivi jezikoslovac
koji je kanda »preučio« hrvatski te nam uz kakav mršav jezični savjet zna
istresti sve po dvije i tri debele gramatičke pogreške što mu se, kao Sanchu
poslovice, upravo otimaju koja će prije izletjeti iz usta,)</span></p>

<p class="MsoNormal2"><span lang="HR">Učio sam sveg života, a vrlo malo naučio: i
dan-danas mučim se i ne izlazim nakraj ni s rođenim jezikom hrvatskim, uvijek
sam u kakvoj sumnji i neprestano listam jezična pomagala. Grad moje mladosti,
Sarajevo, podario mi je djetinjstvo puno babilonskih zvukova: zarana sam slušao
grčki i hebrejski, arapski i turski, armenski i perzijski, albanski i
makedonski, talijanski i španjolski, njemački, češki i mađarski. Ne treba
izostaviti ni ruski, u sarajevskom je babilonu, kao i drugdje po svijetu, bilo
ruskih emigranata, i ne bijahu svi bjelogardijci, bilo je i liberala i drugih.
(Tim nesretnim ljudima što se raspršili po svem svijetu i donijeli svoju
kulturu i stvorili čitavu jednu književnost, boljševik se Krleža, nemoćan da
osjeti njihovu tragediju, znao samo narugati.)</span></p>

<p class="MsoNormal2"><span lang="HR">Slušao sam, velim, svašta, ali ne znači da sam
i štogod naučio. Ako i jesam, to je širina bez dubine. No, nije bitno. Bitno je
što je sarajevski babilon bio uzor suživota, tolerancije i multikulture. I sve
je to odjednom uništeno. Zašto? U ime čega?</span></p>

<p class="MsoNormal2"><span lang="HR">Da sasvim ne zastranim! U školi sam bio
nemaran, nemiran, nediscipliniran, s mislima uvijek negdje drugdje: lutaju
nesretnice kojekuda i kojekamo, nikad ih na pravome mjestu. Takav sam ostao i u
životu: plovio sam protiv struje, vozio mimo sve cestoredarstvene propise, i nisam
imao dlake ni na jeziku ni na peru. Bio sam u zatvoru u svim režimima. U
minulome osuđen sam, zbog verbalnog delikta, to jest zbog »propagande protiv
društvenog uređenja«, na tri godine strogog zatvora s prisilnim radom i na
gubitak građanskih prava. »Sjedio sam« u zloglasnoj »Kuli« u Staroj Gradiški.
Živio sam bez namještenja tridesetak godina, a putovnice nisam imao četvrt
stoljeća! (Dobio sam je istom u ljeto 1970.)</span></p>

<p class="MsoNormal2"><span lang="HR">Jezici su mi pomogli da kako-tako preživim i
da poživim prilično neovisno. Popravio sam i preradio kakve tri stotine tuđih
knjiga. I nisam u njima bio pravopisar što razmješta zareze, nego sam provodio
hrvatski jezik i duboko orao. (Jedan naš književnik, komu priguduje i jedan
jezikoslovac, veli: »vršio oranje«. Hja, što ćemo!) Dao sam sedamdesetak
prijevoda iz svjetske književnosti (svakako ih ima više od šezdeset, nisam ih
brojio, popisivao ih je urednik prof. Branko Matan). Imam i vlastitog teksta za
dva-tri sveska, možda i četiri, sve je raspršeno po almanasima, časopisima i
novinama, a sastoji se od polemika, kritika, eseja, članaka o jeziku i
prevođenju i od pokoje priče. Kad je moja majka vidjela da živim od prevođenja,
u čudu je kazala: »Tko bi se tome nadao od onoga lijenog Joze!«</span></p>

<p class="MsoNormal2"><span lang="HR">Nisam više ni oštar ni ujedljiv kao nekoć — ne
stoga što bih bio mudriji, nego sam se naprosto umorio, godine me preklopile.
Ali se svejednako uzbunim kad vidim nemar i nepoštovanje prema hrvatskom
jeziku. Mogao bih se tada i potući. Ipak mi se čini da sam se cio život, kao
Don Quijote, borio s vjetrenjačama. Sve uzalud, dakako.</span></p>

<p class="MsoNormal9"><i class="calibre7"><span lang="HR">U
Zagrebu, na Martinje 1994.<br class="calibre2"/>
Josip Tabak</span></i></p>

</div>

</body></html>
