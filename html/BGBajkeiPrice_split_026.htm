<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_25" class="calibre4"><a name="_Toc342757862" class="pcalibre pcalibre1 calibre1" id="_Toc342757862"></a><a name="_Toc362253527" class="pcalibre pcalibre1 calibre1" id="_Toc362253527"></a><a name="_Toc342757861" class="pcalibre pcalibre1 calibre1" id="_Toc342757861"><span lang="HR" class="calibre1">TRI PRELJE</span></a></h1>

<p class="MsoNormal2"><span lang="HR">Bila jednom neka lijena djevojka — nikako joj
se nije mililo presti. Majka joj govorila te govorila i neprestano ju opominjala
da se lati posla, ali sve bijaše uvjetar: koliko god majka upinjala i kćerku
svjetovala, djevojku svejednako nije mogla privoljeti da se kudjelje prihvati.
Naposljetku majci prekipjelo, razljuti se ona te uze mlatiti kćer, a ova se
ljuto rasplaka, udari u gorak plač i jecanje da se čulo naokolo.</span></p>

<p class="MsoNormal2"><span lang="HR">U onaj mah ispred kuće iz koje se čuo plač i
kuknjava prolazila kočija, a u njoj sjedila kraljica. Ova odmah zapovjedi kočijašu
da ustavi kočiju. Kraljica siđe, stupi u kuću i zapita majku zašto bije
djevojku te dernjava dopire i na cestu.</span></p>

<p class="MsoNormal2"><span lang="HR">Žena se stidjela da pred drugima iznosi kako
joj je kći lijena, pa okrenu u druge strune i reče:</span></p>

<p class="MsoNormal2"><span lang="HR">— Evo, ne mogu je nikako odvratiti od
predenja, neprestano bi prela te prela, a ja se zavrnula u siromaštvu i ne mogu
joj nasmagati kudjelje koliko bi trebalo.</span></p>

<p class="MsoNormal2"><span lang="HR">Iznenađena, kraljica joj uzvrati:</span></p>

<p class="MsoNormal2"><span lang="HR">— A ja opet ništa ne volim tako kao što volim
predenje, i ništa mi na svijetu nije uhu tako ugodno i milo nego kad čujem gdje
kolovrat zvrji. Lijepo vi pustite svoju kćer da ide sa mnom na dvore: u mene
ima kudjelje do grla, može djevojka presti koliko joj srce želi.</span></p>

<p class="MsoNormal2"><span lang="HR">Sretna i presretna, majka objeručke prihvati,
i kraljica odvede djevojku sa sobom. Kad su stigle na dvore, kraljica je povede
gore i pokaza joj tri izbe pune puncate kudjelje.</span></p>

<p class="MsoNormal2"><span lang="HR">— A sad prioni pa mi ispredi ovu kudjelju —
reče joj kraljica. — Kad završiš posao, udat </span><span lang="HR">ć</span><span lang="HR">u te za svoga najstarijeg sina. Nije važno što si siromašna, ne marim
za to: u ženinstvo, u miraz, dovoljna je tvoja uporna marljivost, lijepa je to
oprema djevojci.</span></p>

<p class="MsoNormal2"><span lang="HR">Prestravila se djevojka — ta toliko kudjelje
ne bi stigla ispresti sve kod bi poživjela trista godina i prela svakog dana od
zore do mraka.</span></p>

<p class="MsoNormal2"><span lang="HR">Kad je ostala sama, briznu u plač, i tri je dana
tako sjedila i plakala, a ni prstom da bi maknula.</span></p>

<p class="MsoNormal2"><span lang="HR">Trećeg dana eto kraljice: kad je vidjela da
djevojka još nije ni počela, dobrano se začudi. A vajna prelja uzela se vaditi
i kazala kako od goleme tuge za majkom i kućom nije mogla na posao ni misliti,
a kamoli se posla prihvatiti. Kraljici to bilo shvatljivo, ali na odlasku ipak
napomenu:</span></p>

<p class="MsoNormal2"><span lang="HR">— Sutra ti se valja posla latiti.</span></p>

<p class="MsoNormal2"><span lang="HR">Kad je djevojka opet ostala sama, bijaše na
sto muka: nije znala što da počne i kako da sebi pomogne, te je samo stajala
kraj prozora, tužna i žalosna. I dok je tako stajala i gledala, odjednom uoči
gdje nailaze tri žene: u prve jedna noga čotasta, drugoj se ženi donja usna
preko brade prevjesila, a u treće palac na ruci širok i splošten.</span></p>

<p class="MsoNormal2"><span lang="HR">Zastale žene pred prozorom, pogledale gore te
upitale djevojku što joj je i kakvi je jadi biju. Ona im se potuži u kakvu je
golemu nevolju zapala, a one joj nato ponudiše svoju pomoć i rekoše:</span></p>

<p class="MsoNormal2"><span lang="HR">— Ako pristaneš da nas na svadbu pozoveš, za
svoj nas stol smjestiš i nazoveš nas svojim tetkama a nimalo se ne postidiš zbog
nas, evo ćemo ti s ovih stopa u pomoć priskočiti i svu ti kudjelju ispresti, i
to u malo vremena.</span></p>

<p class="MsoNormal2"><span lang="HR">— Baš kao naručeno — obradova se djevojka. — U</span><span lang="HR">đ</span><span lang="HR">ite samo i ne časite časa, nego odmah prionite!</span></p>

<p class="MsoNormal2"><span lang="HR">I pusti unutra tri čudne druge, napravi im
mjesta u prvoj izbi, a one se lijepo smjestiše i počeše presti. Jedna gazila
podnožak na kolovratu i nit izvlačila iz kudjelje na preslici, druga vlažila
prv</span><span lang="HR">ò</span><span lang="HR">pre</span><span lang="HR">đ</span><span lang="HR">u, a treća uvrtala, sukala udarajući prstom po stolu, i kako god bi
udarila, svaki put na pod padale niti, mnoštvo njih, nadasve tanko ispredenih.</span></p>

<p class="MsoNormal2"><span lang="HR">Djevojka je svoje prelje krila od kraljice, pa
kad bi se ova navratila onamo, ona joj pokazivala hrpe pre</span><span lang="HR">đ</span><span lang="HR">e, i kraljica hvalila marljivu poslenicu — pustoj hvali nikad kraja.</span></p>

<p class="MsoNormal2"><span lang="HR">Pošto su ispraznile prvu izbu, prije</span><span lang="HR">đ</span><span lang="HR">oše na drugu i naposljetku na treću, pa i ta
doskora ostade prazna. Kad su tako odvalile sav posao, tri se čudne dr</span><span lang="HR">ú</span><span lang="HR">ge pozdraviše s djevojkom i na odlasku joj
pripomenuše:</span></p>

<p class="MsoNormal2"><span lang="HR">— Eto tako, i nemoj zaboraviti što si nam
obećala. Znaj, na veliko će ti dobro i na veliku korist izići.</span></p>

<p class="MsoNormal2"><span lang="HR">Kad je djevojka kraljici pokazala prazne izbe
i goleme one hrpe pre</span><span lang="HR">đ</span><span lang="HR">e, kraljica
pripremi svadbu. Kraljević-zaručnik silno se radovao što će ga zapasti tako
spretna i radina žena, i mnogo ju je hvalio.</span></p>

<p class="MsoNormal2"><span lang="HR">Uoči same svadbe djevojka, tada već kraljevska
nevjesta, povjeri kraljici, svojoj svekrvi:</span></p>

<p class="MsoNormal2"><span lang="HR">— Imam tri tetke, mnogo su mi dobro one u
životu učinile, pa ne bih htjela da ih u svojoj sreći zaboravim. Dopustite mi da
ih pozovem na svadbu pa da sjede za stolom.</span></p>

<p class="MsoNormal2"><span lang="HR">— Zašto ne, nema tu nikakve zapreke — prihvati
kraljica.</span></p>

<p class="MsoNormal2"><span lang="HR">Kad se počelo svadbeno slavlje, eto triju
čudnih druga u čudnu ruhu, a mlada ih lijepo dočeka i pozdravi:</span></p>

<p class="MsoNormal2"><span lang="HR">— Dobro mi došle, drage tetke!</span></p>

<p class="MsoNormal2"><span lang="HR">Mladoženja zapao u čudo te će svojoj mladoj
gunđajući:</span></p>

<p class="MsoNormal2"><span lang="HR">— Odakle ti i čemu te rugobe?</span></p>

<p class="MsoNormal2"><span lang="HR">Potom pri</span><span lang="HR">đ</span><span lang="HR">e onoj što je imala čotastu nogu te je upita:</span></p>

<p class="MsoNormal2"><span lang="HR">— Od čega vam je stopalo tako široko i
čotasto?</span></p>

<p class="MsoNormal2"><span lang="HR">— Od gaženja po kolovratu, kad predem: od
pustog gaženja — odgovori ona.</span></p>

<p class="MsoNormal2"><span lang="HR">— Oda šta vam donja usna tako ovješena? — upita
drugu, a ona će na to:</span></p>

<p class="MsoNormal2"><span lang="HR">— Od vlaženja prv</span><span lang="HR">ò</span><span lang="HR">pređe, kad predem: od vlaženja, velim.</span></p>

<p class="MsoNormal2"><span lang="HR">— Od čega vam tako širok i plosnat palac? — upita
treću, a ona mu objasni:</span></p>

<p class="MsoNormal2"><span lang="HR">— Od uvrtanja kad predem i sučem: od pustog
uvrtanja i sukanja.</span></p>

<p class="MsoNormal2"><span lang="HR">Dobrano se prepade kraljević-mladoženja pa
odluči:</span></p>

<p class="MsoNormal2"><span lang="HR">— Neće moja lijepa žena nikad više ni dirnuti
kolovrat!</span></p>

<p class="MsoNormal2"><span lang="HR">I tako se kraljičina snaha zauvijek riješila
mrskog joj predenja.</span></p>

</div>

</body></html>
