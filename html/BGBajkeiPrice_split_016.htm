<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_15" class="calibre4"><a name="_Toc362253517" class="pcalibre pcalibre1 calibre1" id="_Toc362253517"></a><a name="_Toc342757851" class="pcalibre pcalibre1 calibre1" id="_Toc342757851"><span lang="HR" class="calibre1">ZLATNA
GUSKA</span></a></h1>

<p class="MsoNormal2"><span lang="HR">Bio jednom drvosječa što je imao trojicu
sinova, od kojih najmlađega zvahu Bukvan: svi ovoga prezirali, rugali mu se i u
svakoj prilici gurali ga u zasjenak i zapostavljali.</span></p>

<p class="MsoNormal2"><span lang="HR">Zbilo se tako da je jednog dana najstariji sin
krenuo u šumu da nasiječe drva, a majka mu, kad je polazio, dala ukusnu pogaču
što ju je umijesila s jajima i bocu vina, da ne bude gladan i žedan.</span></p>

<p class="MsoNormal2"><span lang="HR">Kad je zašao šumom, u susret mu naiđe star
sijed čovuljak, nazva mu dobar dan i reče:</span></p>

<p class="MsoNormal2"><span lang="HR">— Bi li mi dao malo pogače iz svoje torbe i
gutljaj svoga vina, tako sam gladan i žedan.</span></p>

<p class="MsoNormal2"><span lang="HR">A mudri sin samo odsiječe:</span></p>

<p class="MsoNormal2"><span lang="HR">— Dadem li tebi, neće biti meni. Hajde tornjaj
se svojim putem!</span></p>

<p class="MsoNormal2"><span lang="HR">I ostavi čovuljka i krenu dalje.</span></p>

<p class="MsoNormal2"><span lang="HR">Ali kad je najstariji sin uzeo sjeći da obori
jedno stablo, tek što je dvaput - triput zamahnuo sjekirom, udari krivo i
posiječe se po ruci te morade kući da mu dadu povoj. Tako mu je, eto, upriličio
sijedi čovuljak.</span></p>

<p class="MsoNormal2"><span lang="HR">Tada se u šumu zaputi drugi sin. I njemu
majka, kakono i starijemu, dade na polasku pogaču i bocu vina. I on na putu
susrete starijega sijedog čovuljka, koji ga </span><span lang="HR">zamoli malko
pogače i gutljaj vina. I drugi mu sin na to odvrnu:</span></p>

<p class="MsoNormal2"><span lang="HR">— Što dadem tebi, neće biti meni. Izdiri
svojim putem!</span></p>

<p class="MsoNormal2"><span lang="HR">I ostavi čovuljka te ode dalje.</span></p>

<p class="MsoNormal2"><span lang="HR">Ali kazna nije izostala: tek što je dvaput -
triput zasjekao u drvo, sjekira mu kliznu i rani ga u nogu, tako te ga moradoše
odnijeti kući.</span></p>

<p class="MsoNormal2"><span lang="HR">Tada se javi Bukvan:</span></p>

<p class="MsoNormal2"><span lang="HR">— Pusti me, oče, jednom u šumu da siječem
drva.</span></p>

<p class="MsoNormal2"><span lang="HR">Otac mu odgovori:</span></p>

<p class="MsoNormal2"><span lang="HR">— Braća ti se ozlijedila, pa kako ćeš ti? Mani
se, ne razumiješ se ti u to.</span></p>

<p class="MsoNormal2"><span lang="HR">Ali je Bukvan molio i salijetao sve dok mu
otac naposljetku ne dopusti.</span></p>

<p class="MsoNormal2"><span lang="HR">— Hajde samo, hajde kad si toliko navro. Kad nastradaš,
već ćeš doći k pameti.</span></p>

<p class="MsoNormal2"><span lang="HR">Mati mu, kad je polazio, dala samo priprost krušac
što ga je umijesila s vodom, a ispekla na pepelu; umjesto vina dobio je bocu
kisela piva. Kad je došao u šumu, i njega srete stari sijedi čovuljak, pozdravi
ga te mu reče:</span></p>

<p class="MsoNormal2"><span lang="HR">— Daj mi zalogaj iz svoje torbe i gutljaj iz
svoje boce, gladan sam i žedan.</span></p>

<p class="MsoNormal2"><span lang="HR">Bukvan će mu tada dobroćudno:</span></p>

<p class="MsoNormal2"><span lang="HR">— Imam samo kruha zagorjela u pepelu i kisela
piva: ako ti je po volji, lijepo ćemo sjesti i založiti.</span></p>

<p class="MsoNormal2"><span lang="HR">Sjedoše, pa kad je Bukvan iz torbe izvadio
svoj pepeljavi krušac, imade što i vidjeti: bila to slasna pogača a kad je
odčepio bocu, ono se kiselo pivo prometnulo u izvrsno vino.</span></p>

<p class="MsoNormal2"><span lang="HR">Lijepo su tako jeli i pili, a onda će čovuljak
Bukvanu:</span></p>

<p class="MsoNormal2"><span lang="HR">— Vidim, u tebe je plemenito srce, od svoga
rado daješ drugome, pa ću ti evo udijeliti sreću. Vidiš li ono staro deblo
ondje: posijeci ga pa ćeš u korijenju nešto naći.</span></p>

<p class="MsoNormal2"><span lang="HR">To reče te se pozdravi s momkom.</span></p>

<p class="MsoNormal2"><span lang="HR">Bukvan priđe drvetu i poče ga sjeći, a kad je
stablo palo, ono među korijenjem tusta guska, na njoj perje od suhog zlata. On
lijepo gusku pod mišku pa s njom odmah odande: kako se već umračalo, usmjeri
ravno prema obližnjoj krčmi, nakan da tu prenoći.</span></p>

<p class="MsoNormal2"><span lang="HR">U krčmara bile tri kćeri. Kad su vidjele
gusku, umalo što ne izvališe oči: bijahu radoznale i u čudu kakva je to
neobična ptica, i sve ih nosila želja da se domognu kojega zlatnog pera.</span></p>

<p class="MsoNormal2"><span lang="HR">»Već ću ja ulučiti zgodu da iščupam jedno«,
reče u sebi najstarija kći.</span></p>

<p class="MsoNormal2"><span lang="HR">I zaista, kad je Bukvan nekom prilikom izišao,
uhvati ona gusku za krilo, ali nuto jada — prsti joj i ruka ostadoše čvrsto
prilijepljeni za gusku. Odmah zatim eto i druge krčmareve kćeri — no njoj u
glavi ne bijaše ništa drugo doli da ugrabi jedno zlatno pero, ali tek što je
dodirnula sestru, osta za nju čvrsto uhvaćena. Naposljetku dođe i najmlađa u istoj
nakani, a sestre joj povikaše:</span></p>

<p class="MsoNormal2"><span lang="HR">— Bježi, za ime Božje, ne diraj!</span></p>

<p class="MsoNormal2"><span lang="HR">Da, ali prekasno! Nije shvatila zašto bi
morala bježati, nego je, naprotiv, pomislila: »Kad mogu one, zašto ne bih i
ja?« I tako je i ona prišla, a tek što je dodirnula sestru, odmah se za nju i
prilijepila. Tako im valjade svu noć bdjeti i kraj guske čepiti.</span></p>

<p class="MsoNormal2"><span lang="HR">Bukvan ujutro spodbi gusku pod mišku i krenu
odande: nije se on obazirao ni brinuo za tri djevojke što su se prilijepile jedna
za drugu, a prva za gusku.Valjalo im neprestance za njim cupkati i vrludati čas
lijevo, čas desno, kako su već njega noge vodile.</span></p>

<p class="MsoNormal2"><span lang="HR">Nasred polja susrete ih župnik, pa kad ugleda
neobičnu povorku, okrenu da ih kori u sav glas:</span></p>

<p class="MsoNormal2"><span lang="HR">— Sram vas bilo vi gadure, što jurite za
momkom preko polja! Zar se takvo što pristoji?</span></p>

<p class="MsoNormal2"><span lang="HR">I dok ih je tako korio i grdio, uhvati
najmlađu za ruku, da bi je povukao natrag i odvojio, ali kako je dodirnu, odmah
se i s</span><span lang="HR">â</span><span lang="HR">m prilijepi, te mu ne bijaše
ni kud ni kamo nego za njima kaskati.</span></p>

<p class="MsoNormal2"><span lang="HR">Ne prođe dugo kad eto ti i crkvenjaka sa
čistine pred crkvom. Kad on ugleda svoga velečasnog kako sustopice klima za tim
djevojkama, snebi se od čuda te povika:</span></p>

<p class="MsoNormal2"><span lang="HR">— Hej, gospodine župniče, stanite! Kamo ste to
navrli? Pa niste valjda zaboravili da danas imamo još jedno krštenje!</span></p>

<p class="MsoNormal2"><span lang="HR">I tako vičući, dobrijan pritrča velečasnome i
za rukav ga uhvati — i, dakako, ostade i on prilijepljen.</span></p>

<p class="MsoNormal2"><span lang="HR">Kako je njih petero tako susljedice tábalo i cupkalo,
nai</span><span lang="HR">đ</span><span lang="HR">oše na dvojicu seljaka što su iz
polja dolazili sa svojim motikama na ramenu. Župnik ih zovnu i zamoli da njega
i crkvenjaka oslobode od krčmarevih kćeri, ali tek što su oni dotakli
crkvenjaka, ostadoše i njih dvojica prilijepljena. I tako sada njih sedmero
udri kaskaj i gegaj se za Bukvanom i njegovom guskom.</span></p>

<p class="MsoNormal2"><span lang="HR">Bukvan i njegova neobična povorka stiže
najposlije u neki grad gdje je vladao kralj što imaše kćer koja bijaše tako
ozbiljna da je nitko ne mogaše nasmijati: sva se ukipila od puste ozbiljnosti.
Zato je taj kralj objavio i razglasio da će je za ženu dobiti onaj tko je
uspije nasmijati.</span></p>

<p class="MsoNormal2"><span lang="HR">Kad je Bukvan to čuo i razabrao, odmah sa
svojom guskom i cijelom sljedbom ode na dvore pred kraljevsku kćer, a kad je
ona vidjela momka sa zlatnom guskom pod miškom i onih sedmero nevoljnika što su
se prilijepili i nanizali jedno za drugim, prasnu u smijeh grohotom: nadušila
se ona smijati i nikako da prestane.</span></p>

<p class="MsoNormal2"><span lang="HR">Bukvan je tada zaprosi, ali kralju zet ne
bijaše po ćudi, pa je uzeo svakojako zanovijetati i prigovarati te ovo, te ono.
Ponajprije od budućeg zeta zatraži da mu dovede čovjeka koji je kadar popiti
čitav podrum vina.</span></p>

<p class="MsoNormal2"><span lang="HR">— Gledat ću što se može učiniti — dočeka
Bukvan.</span></p>

<p class="MsoNormal2"><span lang="HR">Sjetio se on sijedog čovuljka, ovaj bi mu
mogao u pomoć priskočiti. Ode lijepo u šumu i na onome istom mjestu na kojemu
je ono posjekao neobično stablo zateče čovuljka gdje sjedi na panju, a vrlo je
žalostan, sav se snuždio. Bukvan ga upita kakvi su mu to jadi na srce pali.</span></p>

<p class="MsoNormal2"><span lang="HR">Onaj na to odgovori:</span></p>

<p class="MsoNormal2"><span lang="HR">— Ah, golema me žeđ mori, i nikako da je
utažim, nikad da budem gasan: hladne vode ne podnosim, a iskapio sam doduše
bačvu vina, ali što je već jedna kap na vruć kamen!</span></p>

<p class="MsoNormal2"><span lang="HR">I protisnu nevoljnik dubok i tužan uzdah.</span></p>

<p class="MsoNormal2"><span lang="HR">— Ne brini, ja ću ti pomoći — uze ga tješiti
Bukvan. — Hodi sa mnom, napit ćeš se do mile volje.</span></p>

<p class="MsoNormal2"><span lang="HR">I nato odvede žednoga u kraljevski podrum, a
čovjek ondje navali na goleme bačve te udri pij i pij, prionuo on gasiti žeđ da
bijaše strahota. Toliko je navro ispijati pusto ono vino da su ga slabine
zaboljele, i nije još ni dan izminuo, a već sve bačve ispijene, podrum prazan
zjapi.</span></p>

<p class="MsoNormal2"><span lang="HR">Bukvan i opet zatraži da mu dadu kraljevnu,
ali se kralj mrgodio: nije mu išlo u glavu da takav priprost momak, koga svi
nazivaju Bukvanom, odvede sa sobom njegovu kćer, pa on uze postavljati nove
uvjete. Sada smisli da mu momak mora dovesti izješu koji je kadar smazati
čitavo brdo kruha.</span></p>

<p class="MsoNormal2"><span lang="HR">— Vidjet ću što se tu može — odbesjedi Bukvan.</span></p>

<p class="MsoNormal2"><span lang="HR">Nije dugo premišljao, nego krenu iz
kraljevskih dvora pa ravno u šumu. Ondje na istome onom mjestu sjedio mršonja
tužna lica i stezao pojas na sebi.</span></p>

<p class="MsoNormal2"><span lang="HR">— Koja ti je nevolja? — upita ga Bukvan.</span></p>

<p class="MsoNormal2"><span lang="HR">— Ah — zajada mršonja — izjeo sam punu peć
kruha mekinjaša, ali kakve li od toga koristi kad čovjeka pritisne ljuta glad
kao što je pritisla mene: želudac mi prazan i sve mi zavrće, pa evo moram
pritegnuti pojas što jače ne želim li od gladi presvisnuti.</span></p>

<p class="MsoNormal2"><span lang="HR">— Ima lijeka tvojoj nevolji — pritače Bukvan.
Ustaj pa sa mnom, dosita ćeš se najesti.</span></p>

<p class="MsoNormal2"><span lang="HR">I odvede gladnika na kraljevske dvore, gdje je
kralj gospodar zapovjedio da sakupe svekoliko brašno u svoj onoj kraljevini i
da od toga brašna ispeku kruh golem kao brdo. A gladnik iz šume navalio pa jedi
i jedi, te u jedan dan smazao cijelo krušno brdo.</span></p>

<p class="MsoNormal2"><span lang="HR">Sad i treći put zatraži Bukvan da mu daju
obećanu nevjestu, ali se kralj sveudilj skanjivao i svejednako tražio izliku i
svakako gledao da izmakne Bukvanovu zahtjevu.</span></p>

<p class="MsoNormal2"><span lang="HR">Ovaj put kralj smisli te od prosca zaište da
mu pribavi brod koji plovi kopnom i vodom.</span></p>

<p class="MsoNormal2"><span lang="HR">— Ako ovamo dojedriš na takvu jedrenjaku
zaključi kralj — odmah ćeš dobiti moju kćer za ženu.</span></p>

<p class="MsoNormal2"><span lang="HR">Nije u ovoj prilici Bukvan ništa odgovorio,
nego je odjurio ravno u šumu. Ondje vidje gdje na panju sjedi s</span><span lang="HR">â</span><span lang="HR">m sivobradi čovuljak koga je onomad počastio iz
svoje torbe.</span></p>

<p class="MsoNormal2"><span lang="HR">— Ti mi jedini možeš pomoći — reče Bukvan te
mu iznese kakvi ga jadi sada biju.</span></p>

<p class="MsoNormal2"><span lang="HR">— Ako nije ništa drugo nego to, lako ćemo
preuze čovuljak. — Već sam te jednom nagradio zbog tvoga dobrog srca, i dvaput
ti pomogao pijući i jedući, pa ću ti evo pomoći i sada.</span></p>

<p class="MsoNormal2"><span lang="HR">To reče i darova mu brod koji može ploviti
vodom i kopnom.</span></p>

<p class="MsoNormal2"><span lang="HR">Kad je kralj vidio čudesni brod, nije više
mogao a da momku ne dade svoju kćer: morade održati danu riječ. Proslaviše
svadbu, a kad kralj umrije, Bukvan preuze u nasljedstvo svu kraljevinu, i dugo
je sa svojom ženom živio u sreći i zadovoljstvu.</span></p>

</div>

</body></html>
