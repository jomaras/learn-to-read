<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_34" class="calibre4"><a name="_Toc362253536" class="pcalibre pcalibre1 calibre1" id="_Toc362253536"></a><a name="_Toc342757870" class="pcalibre pcalibre1 calibre1" id="_Toc342757870"><span lang="HR" class="calibre1">MAJSTOR </span></a><span lang="HR" class="calibre1">Š</span><span lang="HR" class="calibre1">ILKO</span></h1>

<p class="MsoNormal2"><span lang="HR">Majstor Šilko bio vam omalen i suhonjav, ali
živahan, vižlast čovo koji nije ni na tren mirovao. Lice mu, iz kojega je
stršio nos zavrnut uvis, bilo kozičavo i mrtvački blijedo, kosa sivkasta i
kuštrava, a sitne mu oči neprekidno strijeljale lijevo i desno. Sve je zahvaćao
svojim pogledom, sve zapažao, grdio na sve strane, kudio svakoga, sve uvijek
znao bolje od drugoga i svagda i u svemu imao pravo..le li prolazio cestom,
žustro je mahao i veslao obadvjema rukama, i tako je jednom nekoj djevojci što
je nosila vodu izbio čabricu iz ruku, a voda visoko zapljusnula te i njega
polila.</span></p>

<p class="MsoNormal2"><span lang="HR">— Kozo glupava! — osu on na djevojku dok je
otresao vodu sa sebe. — Zar nisi mogla gledati i vidjeti da idem za tobom?</span></p>

<p class="MsoNormal2"><span lang="HR">Po zanatu bijaše on postolar. Žustro je ubadao
šilom i odatle mu nadimak. A kad je prošivao, trzao je dretvu tako silovito te
bi munuo šakom svakoga tko nije stajao podalje. Nijedan djetić ni momak nije u
njega ostajao više od mjesec dana, jer je majstor Šilko uvijek korio i
zanovijetao i svagda imao štogod prigovoriti i najbolje uradenu poslu: jednom
ubodi nisu jednaki, drugi put jedna cipela dulja, treći put jedna peta viša od
druge, ili opet koža nije čekićem dovoljno umekšana.</span></p>

<p class="MsoNormal2"><span lang="HR">— Čekaj, pokazat ću ja tebi! — prijetio on
djetiću. — Vidjet ćeš kako treba kožu umekšati!</span></p>

<p class="MsoNormal2"><span lang="HR">I dohvatio bi remen i dvaput-triput ožegao
momčića po leđima.</span></p>

<p class="MsoNormal2"><span lang="HR">Majstoru Šilku svi redom bili lijenčine. A on
sam nije mnogo vrijedio, jer nije mogao ni četvrt sata na miru sjediti. Kad bi
mu žena jutrom poranila i vatru naložila, iskočio bi on iz postelje kao
sumanut, odjurio bosonog u kuhinju pa se okomio na ženu:</span></p>

<p class="MsoNormal2"><span lang="HR">— Što? Zar mi kuću kaniš zapaliti? Pa to je
vatra da bi čovjek na njoj mogao i vola ispeći! Ili misliš da drva s neba
padaju i ne stoje novaca?</span></p>

<p class="MsoNormal2"><span lang="HR">Kad bi djevojke stajale uz badanj za pranje
rublja i u smijehu uzele preklapati o novostima, on bi okrenuo da ih grđi na
pasja kola:</span></p>

<p class="MsoNormal2"><span lang="HR">— Gle, glupih li gusaka! Stoje, gaču i toroču,
a posao im nije ni nakraj pameti! Blebeću umjesto da na rad prionu! I čemu
uvijek novi sapun? Besprimjerno rasipanje! A svrh svega sramotna lijenost!
Čuvaju nježne ruke! Boje se da valjano properu i protaru rubeninu!</span></p>

<p class="MsoNormal2"><span lang="HR">I poskočio bi odande te u trku prevalio vedro
puno lužine i svu bi kuhinju njome preplavio.</span></p>

<p class="MsoNormal2"><span lang="HR">Ako su u susjedstvu podizali novu kuću, eto
njega na prozor da promatra i zamjera:</span></p>

<p class="MsoNormal2"><span lang="HR">— Gle, opet za zidanje uzimaju crveni
pješčanik, kamen mekan i šupljikav, koji se nikad ne oslobađa vlage i mokrine!
— mrsio majstor Šilko kroza zube. — Tko u toj kući bude stanovao, neće zdrav
ostati! I gle kako ti zidari loše zidaju i nemarno kamen slažu! Pa ni žbuka im
ne valja! Treba da je miješaju sa sitnim šljunkom, a ne sa pijeskom! Još ću i
to doživjeti da se kuća sruši i ljudima na glavu obori!</span></p>

<p class="MsoNormal2"><span lang="HR">Vratio se i sjeo za posao, napravio dva-tri
uboda šilom, pa opet poskočio, odvezao kožnu pavezinu ili pregaču i viknuo:</span></p>

<p class="MsoNormal2"><span lang="HR">— Moram van da ljude upozorim! Moram onamo da
ih urazumim!</span></p>

<p class="MsoNormal2"><span lang="HR">Međuto se namjerio na drvodjelje, na tesare.</span></p>

<p class="MsoNormal2"><span lang="HR">— A što je opet ovo? — viknuo on. — Pa vi ne
tešete prema konopcu! Zar mislite da će vam grede ravno stajati? Sve će se to
jednom rasklimati pa onda dođavola!</span></p>

<p class="MsoNormal2"><span lang="HR">I tako jednome između tesara istrže bradvu iz
ruke da mu pokaže kako valja tesati, kadli se toga trena dovezoše kola
natovarena glinom. Majstor Šilko odbaci bradvu, pritrča vozaru, seljaku koji je
išao pokraj kola, pa se na nj razgalami:</span></p>

<p class="MsoNormal2"><span lang="HR">— Nisi ti, brajane, pri zdravoj pameti! Tko je
ikad vidio i čuo da se mladi konji uprežu u teška kola? Pravo je čudo da ti već
nisu uginule jadne životinje! Seljak mu nije ni riječi odbesjedio, a majstor
Šilko u jarosti odjuri natrag u svoju radionicu. Kad htjede sjesti za stol da
se opet lati posla, djetić mu pruži cipelu.</span></p>

<p class="MsoNormal2"><span lang="HR">— Što je sad ovo? — okomi se majstor na momčića.
— Zar ti nisam rekao da ne izrezuješ toliko? Nisu to papuče! Tko će lud kupiti
takve cipele što imaju samo potplate i što će odmah sletjeti s nogu! Hoću da se
moji nalozi točno izvršavaju! — Majstore — odgovori djetić — možda imate pravo
da cipela ne vrijedi. Ali je to ona ista koju ste sami skrojili pa u rad uzeli.
Kad ste maloprije izjurili odavde, bacili ste je sa stola na pod, a ja, evo,
samo je podigoh. Vama ni anđeo nebeski nebi mogao ugoditi.</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Jedne noći usnulo se majstoru Šilku da je umro
i da se nalazi na putu u raj.</span></p>

<p class="MsoNormal2"><span lang="HR">Kad je izbio pred rajska vrata, snažno pokuca,
a sve mrseći kroza zube:</span></p>

<p class="MsoNormal2"><span lang="HR">— Čudim se kako nemaju zvekir na vratima! Jer
ovako je da čovjek izranjavi članke na prstima kucajući!</span></p>

<p class="MsoNormal2"><span lang="HR">Sveti Petar odškrinu da vidi tko to tako kuca
i navaljuje da u raj uđe.</span></p>

<p class="MsoNormal2"><span lang="HR">— Ah, ti si to, majstore Šilko! — apostol će
došljaku.</span></p>

<p class="MsoNormal2"><span lang="HR">— Pustit ću te ovamo, ali te opominjem: dobro
se u pamet uzmi i svojih se navada okani! Ništa da nisi kudio što vidiš na
nebu, jer bi ti moglo prisjesti!</span></p>

<p class="MsoNormal2"><span lang="HR">— Suvišne opomene! — dočeka majstor Šilko. — Pa
znam ja dobro što je red, znano mi je što se pristoji. Uostalom, ovdje je, Bogu
hvala, sve najbolje i sve savršeno, pa ništa i ne treba kuditi kao na zemlji.</span></p>

<p class="MsoNormal2"><span lang="HR">Ušao majstor Šilko pa odmah počeo švrljati
tamo-amo, ushodao se on nebeskim prostranstvima i rajskim prebivalištima.
Zavirivao kojekamo, osvrtao se lijevo i desno, kimajući ili vrteći ovda-onda
glavom, ili bi pak štogod gunđao u bradu.</span></p>

<p class="MsoNormal2"><span lang="HR">Obilazeći naokolo, ugleda dvojicu anđela kako
nose brvno. Bilo to brvno što ga je netko imao u svome oku, dok je u očima
drugih tražio trun. Ali nisu anđeli brvno nosili po duljini nego poprijeko.</span></p>

<p class="MsoNormal2"><span lang="HR">»Ma je li itko još vidio takvo bezumlje?« u
sebi će majstor Šilko. Ali se odmah primiri, i ni riječi ne izusti naglas.</span></p>

<p class="MsoNormal2"><span lang="HR">»Naposljetku, ako ćemo pravo«, nastavi majstor
Šilko svoju misao, »svejedno je kako tko nosi brvno: uzduž ili poprijeko.
Glavno je da s poslom valjano iziđe nakraj. A koliko vidim, ona dvojica još
nigdje nisu zapela.«</span></p>

<p class="MsoNormal2"><span lang="HR">Malo zatim ugleda opet dva anđela na poslu: ta
dvojica prionula te na studencu grabe vodu pa je liju u bačvu, a bacva, gle,
sva isprovrtana, svuda rupe na njoj, curi iz nje voda i pršti na sve strane. To
su anđeli zemlju natapali kišom, ali majstor nije znao.</span></p>

<p class="MsoNormal2"><span lang="HR">— Trista im jada! — omaknu se majstoru naglas,
ali se on, srećom, odmah sjeti opomene i predomisli, pa u sebi nastavi: »Hja,
možda je samo zabava i razonoda. Na kraju krajeva, ako je komu na šalu i zadovoljstvo,
može se i takvom besposlicom baviti, navlastito ovdje na nebu gdje i ne rad
rugo nego planduju i besposliče, koliko sam mogao vidjeti.«</span></p>

<p class="MsoNormal2"><span lang="HR">Dok je tako obilazio dalje, naiđe na kola što
su zapela u podubokoj jami.</span></p>

<p class="MsoNormal2"><span lang="HR">— Nikakvo čudo! — oduši majstor, obraćajući se
onome što je stajao pokraj kola. — Čemu tovariti tako bezglavo i nerazumno? A
što voziš u kolima?</span></p>

<p class="MsoNormal2"><span lang="HR">— Pobožne želje — odgovori onaj. — Nisam mogao
s njima na pravi put, ali sam kola još sretno dogurao dovde. Nadam se da neću s
njima ovdje sasvim zapeti i da mi neće ostati zaglavljena u jami.</span></p>

<p class="MsoNormal2"><span lang="HR">U taj čas eto doista anđela sa dva svoja
konja: dovede ih i odmah upreže u kola.</span></p>

<p class="MsoNormal2"><span lang="HR">»Tako valja!« u sebi će majstor Šilko. »Ali
dva sama konja nisu dovoljna i ne mogu izvući kola: treba u najmanju ruku
upregnuti četiri.«</span></p>

<p class="MsoNormal2"><span lang="HR">Eto tada i drugog anđela: dovede i on dva
konja te ih upreže. Ali gledaj čuda naopaka: nije ih upregao sprijeda nego straga!
Nije to majstoru Šilku nikako išlo u glavu, nije se on mogao s time pomiriti.</span></p>

<p class="MsoNormal2"><span lang="HR">— Blesane blesavi! — provali majstor. — Što to
radiš? Zar je ikad itko, otkad je svijeta i vijeka, tako izvukao kola? U svojoj
umišljenosti i obijesti smatraju da sve znaju bolje i najbolje...</span></p>

<p class="MsoNormal2"><span lang="HR">Još bi on nastavio u svojoj besjedi, ali ga
netko između nebeskih žitelja ščepa za vrat te ga snažno izgura van.</span></p>

<p class="MsoNormal2"><span lang="HR">Pod visokim lukom nebeskih dveri obazre se
majstor još jednom za kolima i vidje kako su ih četiri krilata konja podigla u
visinu...</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">U tom se trenu majstor Šilko trže odà sna,
probudi se i zapovrnu besjedu sam sa sobom:</span></p>

<p class="MsoNormal2"><span lang="HR">»Ono jest, na nebu je dakako sve drukčije nego
ovdje na zemlji, pa štošta treba razumjeti i oprostiti. Ali tko da mirno gleda
kako netko konje upreže istodobno sprijeda i straga? Doduše, konji im imaju
krila, ama tko i odakle da to zna? Uostalom, golema je glupost i besmisao da se
konjima, koji imaju četiri noge za trčanje, još i krila prikapčaju. Sada pak
treba da ustanem, jer će mi inače svu kuću naglavce izvrnuti. A svakako je
sreća što nisam doista umro.«</span></p>

</div>

</body></html>
