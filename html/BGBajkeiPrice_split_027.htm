<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_26" class="calibre4"><a name="_Toc362253528" class="pcalibre pcalibre1 calibre1" id="_Toc362253528"><span lang="HR" class="calibre1">KRALJ KOSOBRAD</span></a></h1>

<p class="MsoNormal2"><span lang="HR">Imao neki kralj nadasve lijepu kćer, ali preko
svake mjere oholu i obijesnu, tako te joj nijedan prosac nije odgovarao,
nijedan da bude po njezinoj ćudi: sve ih redom odbijala i ruglu izvrgavala.</span></p>

<p class="MsoNormal2"><span lang="HR">Nekom zgodom upriličio kralj veliku svečanost
i na nju pozvao uglednike iz blizine i daljine, sve same junake orne za
ženidbu. Stigli oni i poredali se prema ugledu i časti, svrstali se prema moći
i položaju: ponajprije kraljevi, pa vojvode, onda knezovi i grofovi, baruni i
na kraju plemići.</span></p>

<p class="MsoNormal2"><span lang="HR">Tada provedoše obijesnu kraljevnu kroz njihove
redove. Prolazila ona i zanovijetala, svakome nalazila manu, svakome znala
štogod prikrpiti.</span></p>

<p class="MsoNormal2"><span lang="HR">Jedan joj bijaše predebeo: — Vinska bačva, sve
se račva! — okrsti ga ona.</span></p>

<p class="MsoNormal2"><span lang="HR">Drugi joj bio previsok, te ona odmah: — Dug
dugonja uvis pohrlio, tarane bi s neba dohvatio!</span></p>

<p class="MsoNormal2"><span lang="HR">Treći prenizak: — Zbijen, stlačen, ozgo mlaćen
— priklopi oholica.</span></p>

<p class="MsoNormal2"><span lang="HR">Četvrti previše bljedolik: — Blijeda smrt sve
će strt! — prišila mu naduta kraljevna.</span></p>

<p class="MsoNormal2"><span lang="HR">Peti preveć rumen: — Zajapuren gnjetao, crven
kao pijetao! — priklopi preuzetna kraljevska kći.</span></p>

<p class="MsoNormal2"><span lang="HR">Š</span><span lang="HR">esti ne bijaše dovoljno
uspravan: — Zeleni se grana - hrga, u zapećku suha kvrga!</span></p>

<p class="MsoNormal2"><span lang="HR">I tako je svakome štogod našla, zamjerila i
prilijepila, a napose rugala se jednom kralju dobričini, ili kraljeviću, koji
je stajao gore pri vrhu i komu je brada išla ušilj i bila malko zavinuta.</span></p>

<p class="MsoNormal2"><span lang="HR">— Gle ovoga! — smijala se obijesna kraljevna.
— Brada mu kao kljun u drozda ili kosa!</span></p>

<p class="MsoNormal2"><span lang="HR">I dobrijana odonda prozvaše Kosobrad.</span></p>

<p class="MsoNormal2"><span lang="HR">Kad je domaćin, stari kralj, vidio kako
njegovoj kćeri nije ni do čega i ni do koga stalo, nego se samo oholi i svakog
ismjehuje, izruguje se proscima i svekolike prezrivo odbija, žestoko se
razljuti pa se zakle da će je udati za prvog prosjaka što mu dođe na vrata.</span></p>

<p class="MsoNormal2"><span lang="HR">Koji dan poslije toga eto nekakva svirača -
potukača pod prozor, rastegao skitnik svoju pjesmu i svirku, očekuje da mu ozgo
bace štogod milostinje.</span></p>

<p class="MsoNormal2"><span lang="HR">Kad ga je kralj čuo, odmah zapovjedi:</span></p>

<p class="MsoNormal2"><span lang="HR">— Pustite ga unutra, dovedite ga ovamo!</span></p>

<p class="MsoNormal2"><span lang="HR">Doveli potukača gore, pojavio se on u svojoj
prljavoj i poderanoj odjeći, te je pjevao i svirao pred kraljem i njegovom
kćerju, a kad je završio, zamoli ih za malen darak.</span></p>

<p class="MsoNormal2"><span lang="HR">Kralj mu tada reče:</span></p>

<p class="MsoNormal2"><span lang="HR">— Baš mi se svidjela tvoja pjesma i svirka, pa
ti u nagradu dajem svoju kćer za ženu.</span></p>

<p class="MsoNormal2"><span lang="HR">Prestravila se kraljevska kći kad je to čula,
ali kralj odsiječe:</span></p>

<p class="MsoNormal2"><span lang="HR">— Zakleh se da ću te dati prvom prosjaku koji
naiđe, pa će tako i biti!</span></p>

<p class="MsoNormal2"><span lang="HR">Uzalud se opirala, nikakav joj prigovor nije
pomogao, nego odmah pozvaše župnika, tako te njoj ne bijaše ni kud ni kamo — morade
se vjenčati sa sviračem — potukačem.</span></p>

<p class="MsoNormal2"><span lang="HR">Pošto je obred tako protekao, obrati se kralj svojoj
kćeri te će joj odrješito:</span></p>

<p class="MsoNormal2"><span lang="HR">— A sada niti je red niti se pristoji, kad si prosjakova
žena, da i dalje budeš na mojim dvorima: valja ti lijepo ići sa svojim mužem,
pa idi!</span></p>

<p class="MsoNormal2"><span lang="HR">Nato je prosjak primi za ruku i povede van, a
ona morade s njime uzeti put pod noge, zapeti s mužem pješke.</span></p>

<p class="MsoNormal2"><span lang="HR">I</span><span lang="HR">š</span><span lang="HR">li
oni tako, pa kad su došli u neku veliku šumu, upita ona muža:</span></p>

<p class="MsoNormal2"><span lang="HR">— </span><span lang="HR">Č</span><span lang="HR">ija
je ova lijepa šuma?</span></p>

<p class="MsoNormal2"><span lang="HR">A on joj odgovori:</span></p>

<p class="Sonet"><span lang="HR">Posjed kralja Kosobrada:<br class="calibre2"/>
da se nisi oholila,<br class="calibre2"/>
sad bi šuma tvoja bila.</span></p>

<p class="MsoNormal2"><span lang="HR">Ona tada zajada:</span></p>

<p class="Sonet"><span lang="HR">Tužna li sam, jadna sada<br class="calibre2"/>
što ne uzeh Kosobrada.</span></p>

<p class="MsoNormal2"><span lang="HR">I</span><span lang="HR">š</span><span lang="HR">lo
njih dvoje dalje, pa udarilo preko neke livade, te će ona opet zapitati muža:</span></p>

<p class="MsoNormal2"><span lang="HR">— Čija li je ova lijepa livada?</span></p>

<p class="Sonet1"><span lang="HR">To
je kralja Kosobrada:<br class="calibre2"/>
da se nisi oholila,<br class="calibre2"/>
livada bi tvoja bila.</span></p>

<p class="Sonet"><span lang="HR">Tužna li sam, jadna sada<br class="calibre2"/>
što ja prezreh Kosobrada.</span></p>

<p class="MsoNormal2"><span lang="HR">Poslije ih je put nanio kroz nekakav veliki
grad, a ona opt upita:</span></p>

<p class="MsoNormal2"><span lang="HR">— </span><span lang="HR">Č</span><span lang="HR">iji
li je ovaj krasni veliki grad?</span></p>

<p class="Sonet1"><span lang="HR">To
je varo</span><span lang="HR">š</span><span lang="HR"> Kosobrada:<br class="calibre2"/>
da se nisi oholila,<br class="calibre2"/>
sad bi varo</span><span lang="HR">š</span><span lang="HR"> tvoja bila.</span></p>

<p class="Sonet"><span lang="HR">Tužna li sam, jadna sada,<br class="calibre2"/>
</span><span lang="HR">š</span><span lang="HR">to ne uzeh Kosobrada.</span></p>

<p class="MsoNormal2"><span lang="HR">— Ne, nikako mi se ne svi</span><span lang="HR">đ</span><span lang="HR">a i nije mi nimalo po ćudi što neprestano nekoga drugog priželjkuješ za
muža i za njim žališ — pripomenu joj svirač - potukač. — Zar ti ja ne valjam,
zar ti nisam dovoljno dobar?</span></p>

<p class="MsoNormal2"><span lang="HR">Naposljetku izbiše pred nekakvu malenu kuću,
sasvim malenu, i kraljevska kći upita:</span></p>

<p class="Sonet"><span lang="HR">Bože mili, sitna li je<br class="calibre2"/>
<span class="calibre9"> — </span>vidjeti je skoro nije!<br class="calibre2"/>
Neugledna, jadna sva je —<br class="calibre2"/>
komu takva nastan daje?</span></p>

<p class="MsoNormal2"><span lang="HR">— E, vidiš — odgovori svirač — to je nama
nastan, meni i tebi, tu ćemo živjeti.</span></p>

<p class="MsoNormal2"><span lang="HR">Da bi ušla u kuću, morala se kraljevna na
vratima dobrano prignuti.</span></p>

<p class="MsoNormal2"><span lang="HR">— A gdje su sluge? — upita ona.</span></p>

<p class="MsoNormal2"><span lang="HR">— Kakve sluge? — u čudu će prosjak. — Sama ćeš
služiti i sama raditi ako želiš da se štogod uradi. Sada ponajprije naloži vatru
i pristavi kotao s vodom, da mi prirediš večeru, jer me umor presvojio.</span></p>

<p class="MsoNormal2"><span lang="HR">Da, ali kraljevska kći nije ništa znala o tome
kako se izvija oganj i kako se vatra pali, a ni kuhati, dakako, nije znala. I
tako prosjaku ne preostade drugo nego da se sam prihvati posla.</span></p>

<p class="MsoNormal2"><span lang="HR">Pošto su pojeli svoju posnu večeru, legoše na
počinak, ali tek što je objutrilo, prosjak potjera ženu iz postelje neka redi
kuću. Poživjeli su koji dan tako i ovako, uglavnom priprosto, dok su zalihe
trajale. A onda će muž ženi:</span></p>

<p class="MsoNormal2"><span lang="HR">— Ne možemo, ženo, dalje ovako, da samo
trošimo, a ništa ne zarađujemo. Valja ti odsad plesti košare.</span></p>

<p class="MsoNormal2"><span lang="HR">I ode te nareza vrbova šiblja i donese ga
kući. Žena uze plesti, ali joj tvrdo pruće izrani nježne ruke.</span></p>

<p class="MsoNormal2"><span lang="HR">—</span><span lang="HR"> Vidim, ne ide ti to — reče
muž. — Radije predi, možda ćeš to bolje.</span></p>

<p class="MsoNormal2"><span lang="HR">Sjela je i okrenula presti. Pokušala ona, ali
joj tvrde niti zarezaše u meke prste, tako te joj iz jagodica navrije krv.</span></p>

<p class="MsoNormal2"><span lang="HR">— Eto vidiš — zaključi muž — nisi ni za kakav
posao podobna, loše sam s tobom prošao. Nego, sad ću ja pokušati trgovati
loncima i drugim glinenim suđem, a ti ćeš lijepo u grad, pa ćeš na trgu nuditi
lončariju na prodaju.</span></p>

<p class="MsoNormal2"><span lang="HR">»Ah«, u sebi će ona, »što ću jadna ako na trg dođu
žitelji iz očeve mi kraljevine? Kad me vide kako sjedim na pazaru i prodajem,
što će drugo nego mi se svi rugati!«</span></p>

<p class="MsoNormal2"><span lang="HR">Ali joj ništa nije pomoglo, valjalo joj se
prelomiti i pokoriti nije li htjela da oboje izgladne i presvisnu.</span></p>

<p class="MsoNormal2"><span lang="HR">U prvoj je prilici išlo dobro na trgu, mnogi u
nje kupovali privučeni njezinom ljepotom i plaćali koliko bi zacijenila, a neki
joj ostavljali novac i ne mareći za lonce: nisu ih ni uzimali sa sobom. I tako
je njih dvoje živjelo trošeći ono što bi ukesili — živjeli oni dokle je utržak
trajao, a muž bi potom opet nabavio nešto lončarije i gurnuo je u prodaju.</span></p>

<p class="MsoNormal2"><span lang="HR">Jednoga dana kraljevska se kći smjestila na trgu,
na jednom njegovu uglu, poredala oko sebe svoje glinene lonce i drugo i počela
prodavati, kadli odjednom onamo provali nekakav pijan jahač koji se na svome
konju zaletje pravo na njezinu robu, među njezine lonce, te je sve satro i
porazbijao u tisuću rbina.</span></p>

<p class="MsoNormal2"><span lang="HR">Od pustog straha i prepasti sred onoga krša i
gruha nije znala kamo bi se djela i što bi počela, nego jadna udari u plač i
kuknjavu.</span></p>

<p class="MsoNormal2"><span lang="HR">— Avaj, što će biti od mene, jadnice, što li
će mi opet muž na sve reći! Kako li će me karati!</span></p>

<p class="MsoNormal2"><span lang="HR">I odjuri kući te mužu pripovjedi kakva ju je
nesreća pogodila.</span></p>

<p class="MsoNormal2"><span lang="HR">— Bi li itko pametan s glinenim suđem sjeo baš
trgu na ugao! — ljutnu se muž. — A sada: što je, tu je! Okani se plača, ubriši
suze. Vidim ja, ne valjaš ti baš ni za kakav posao. Nego, išao ja na dvore
našega kralja i ondje u kuhinji pitao treba li im sluškinja, a oni mi obećali
da će te primiti: za službu u njih dobivat ćeš hranu.</span></p>

<p class="MsoNormal2"><span lang="HR">I tako se kraljevska kći prometnula u
sluškinju u kuhinji: morala je pomagati kuharu i k tomu otaljavati različite
druge i teške poslove što već pripadaju uz kuhinju. U jednom je i drugom džepu
imala lončić, i u tim lončićima nosila kući što bi je zapalo od ostataka, i
njih se dvoje time prehranjivalo.</span></p>

<p class="MsoNormal2"><span lang="HR">Bilo vam tako te jednog dana na dvorima
slavili svadbu najstarijega kraljeva sina. I ona jadna otišla pred vrata, da i
sama vidi štogod od onoga slavlja. Kad su u dvoranama užgali svjetiljke, i
gosti pristizali sve jedan </span><span lang="HR">ljepši od drugoga, i svuda se
prosipao sjaj i divota, ona se tužna srca prisjeti svoje žalosne sudbine, svoga
jada i čemera, te uze proklinjati svoju oholost i obijest što su je, evo,
ponizile i u takvu je veliku bijedu gurnule. Od slasnih i biranih jela što su
ih donosili i odnosili, i kojih miris dopiraše do njezinih nosnica, sluge joj
ovda - onda dobacivale koju mrvicu, a ona sve stavljala u svoje lončiće, da
jestvinu nosi kući.</span></p>

<p class="MsoNormal2"><span lang="HR">Sred svega tog zbivanja odjednom se pojavi
kraljević u sjajnu ruhu od svile i kadife i sa zlatnim lančićima oko vrata. Kad
je opazio ljepojku kako stoji kraj ulaza, uhvati je za ruku i povede je da s njom
zapleše, ali se ona odmah sustegla, usprotivila se, silno uplašena, jer je
razabrala da je to kralj Kosobrad, koji ju je prosio s drugim proscima, a ona
ga prezrivo odbila.</span></p>

<p class="MsoNormal2"><span lang="HR">Uzalud se opirala, nije joj pomoglo: on je
povuče u dvoranu, a njoj se uto raskide traka na kojoj bijahu obješena dva
džepa. Prevrnuli se lončići što su pali, prolila se juha, razasuli se naokolo
ostaci različita jela. Kad su gosti to vidjeli, prolomi se smijeh na sve strane
i nastade ruganje, a nju zapljusnu takav sram te joj bijaše da u zemlju
propadne.</span></p>

<p class="MsoNormal2"><span lang="HR">Umakla je na vrata i nadala u bijeg, ali je na
stubištu sustiže netko hitriji od nje i povede je natrag. Kad je trgla pogled u
nj, razabra da je to opet kralj Kosobrad.</span></p>

<p class="MsoNormal2"><span lang="HR">On joj tada ljubazno prozbori, umirujući je:</span></p>

<p class="MsoNormal2"><span lang="HR">— Ništa se nemoj bojati: ja sam onaj svirač
što je s tobom stanovao u bijednoj kolibi. To sam se ja samo pretvarao zbog
ljubavi koju sam osjećao i koju osjećam prema tebi. I onaj na konju, jahač što
ti je polupao lonce, bijah ja. Sve je to bilo samo zato da se slomi tvoja oholost
i da se kazni tvoja obijest što si mi se izrugivala.</span></p>

<p class="MsoNormal2"><span lang="HR">Ona briznu u gorak plač i reče:</span></p>

<p class="MsoNormal2"><span lang="HR">— Golemu sam ti nepravdu nanijela, nisam
dostojna da ti budem žena.</span></p>

<p class="MsoNormal2"><span lang="HR">— Tješi se — umirivaše je on — teški su dani
ostali za nama, a sada valja da slavimo svoju svadbu.</span></p>

<p class="MsoNormal2"><span lang="HR">Tada dođoše sobarice te je odjenuše u
prekrasno ruho, a dođe i njezin otac sa svekolikom dvorskom svitom, i svi joj
čestitaše udaju za kralja Kosobrada i poželješe joj sreću. Istom tada poče
pravo slavlje i veselje.</span></p>

</div>

</body></html>
