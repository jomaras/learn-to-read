<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_30" class="calibre4"><a name="_Toc362253532" class="pcalibre pcalibre1 calibre1" id="_Toc362253532"></a><a name="_Toc342757866" class="pcalibre pcalibre1 calibre1" id="_Toc342757866"><span lang="HR" class="calibre1">ČAROBNA
LOĆIKA</span></a></h1>

<p class="MsoNormal2"><span lang="HR">Bio jednom mlad lovac što je išao u šumu da na
čeki vreba i dočekuje lovinu. Bio je vedre naravi i vesela srca, i dok je bodro
kročio naprijed, zviždukao je na list da mu bude zabavnije. Putem susrete ružnu
staricu.</span></p>

<p class="MsoNormal2"><span lang="HR">— Zdravo da si, mla</span><span lang="HR">d</span><span lang="HR">i lovče! — oslovi ga ona. — Vidim, veseo si i zadovoljan, a ja gladna i
žedna: udijeli mi darak.</span></p>

<p class="MsoNormal2"><span lang="HR">Sažali se lovac na jadnu bakicu, seže rukom u
džep i dade joj koliko već mogaše. Kad je namjerio proslijediti svojim putem,
starica ga zadrža te mu reče:</span></p>

<p class="MsoNormal2"><span lang="HR">— Stani malo, dragi lovče, da ti nešto kažem:
i ja ću tebi dati dar, zato što je u tebe plemenito srce te od svoga daješ i
drugomu. Samo nastavi svojim putem, pa ćeš ubrzo stići drvetu kojemu je na
grane posjedalo devet ptica: svojim pandžama natežu plašt, tuku se i čupaju u
borbi oko njega. Naciljaj ozdo puškom pa ispali u sredinu: ispustit će one
plašt tebi, ali će i jedna ptica pasti nasmrt pogođena. Uzmi plašt sa sobom, to
ti je čarobno ruho: kad njime ogrneš ramena, možeš zaželjeti da se nađeš u bilo
kojem kraju, i eto te ondje dok samo okom trepneš. a mrtvoj ptici iščupaj srce
i cijelo ga cjelcato progutaj: učiniš li tako, svaki ćeš put na objutru, kad
ustaneš, naći zlatnik pod uzglavnicom.</span></p>

<p class="MsoNormal2"><span lang="HR">Zahvali lovac mudroj starici, pozdravi se s
njome i krenu, sve u sebi kazujući: »Da, lijepih li mi obećanja što ih stara
izniza! Samo kad bi se sve obistinilo!«</span></p>

<p class="MsoNormal2"><span lang="HR">Ipak, pošto je išao stotinjak koračaja,
doprije mu do ušiju, ozgo iz granja nad njegovom glavom, nakakva graja i
kreštanje. Zastade on, uzgleda onamo, i gle: čitavo jato ptica kljunovima i
čaporcima nateže i razdire plašt, krešte ptičurine, čupaju se i tuku među
sobom, bijaše kao da svaka želi onaj dio ruha imati za sebe.</span></p>

<p class="MsoNormal2"><span lang="HR">»Baš je čudno«, pomisli lovac, »a upravo je
onako kako je rekla bakica.« I smače pušku sa ramena, nanišani i gruhnu posred
srijede, tako te se perje razletje svuda naokolo.</span></p>

<p class="MsoNormal2"><span lang="HR">Odmah se ptice raspršiše na sve strane u
strašnoj graji i kreštanju, a jedna pade pogođena. I plašt kliznu niza stablo.</span></p>

<p class="MsoNormal2"><span lang="HR">Lovac posluša staričin savjet: raspori ubijenu
pticu, izvadi joj srce te ga proguta, a plašt ponese sa sobom kući.</span></p>

<p class="MsoNormal2"><span lang="HR">Kad se ujutro probudio, pade mu na um bakica i
njezino obećanje. Htjede provjeriti ima li tu istine, pa podiže uzglavnicu, a
ono doista zasja zlatnik. Bijaše tako i drugog jutra, i svaki put kad bi ustao
našao bi zlatnik pod uglavnicom.</span></p>

<p class="MsoNormal2"><span lang="HR">Kad je naposljetku sabrao hrpu zlata, reći će
u sebi: »</span><span lang="HR">Č</span><span lang="HR">emu mi sve moje zlato ako
svagda ostanem kod kuće? Valja u svijet ići, pa ću se bogme i otisnuti!<b class="calibre6">«</b></span></p>

<p class="MsoNormal2"><span lang="HR">I u toj nakani pozdravi se s roditeljima,
dohvati lovačku torbu i, oboružan puškom, krenu u svijet.</span></p>

<p class="MsoNormal2"><span lang="HR">Zbilo se tako te je jednog dana prolazio
gustom šumom, a kada joj je izbio na sam kraj, ugleda gdje se na ravnici uzdiže
lijepo zdanje, pravi dvorac. Na jednom prozoru nalaktila se starica, a kraj nje
stajala neobično lijepa djevojka. Starica, a bila je vještica, gledala s
prozora i djevojci govorila:</span></p>

<p class="MsoNormal2"><span lang="HR">— Vidiš, kćerce moja, odande iz šume dolazi
čovjek koji nosi čudesno blago u sebi. Toga namjernika valja nam obmanuti i
nekako obrlatiti, jer njegovo blago više priliči nama nego njemu. Ima on ptičje
srce uza se, i stoga svakog jutra pod njegovom uzglavnicom osvane zlatnik.</span></p>

<p class="MsoNormal2"><span lang="HR">Starica u sve uputi djevojku te joj objasni
što i kako joj je raditi da provedu svoj naum, i na kraju joj oštro poprijeti,
bijesno kolutajući očima:</span></p>

<p class="MsoNormal2"><span lang="HR">— Zlo i naopako po te ako me ne poslušaš: u
veliku ćeš se nesreću uvaliti!</span></p>

<p class="MsoNormal2"><span lang="HR">Kad se lovac malko primaknuo te ugledao
ljepojku, reče u sebi: »Već sam umoran od tolikog hoda, treba da počinem.
Svratit ću u ove lijepe dvore, novaca imam uvrh glave.« A razlog takvoj
njegovoj odluci bijaše zapravo u tome što mu je oko zapelo za lijepi djevojčin
lik.</span></p>

<p class="MsoNormal2"><span lang="HR">Uđe on u kuću, a ondje ga ljubazno dočekaše i
uljudno pogostiše. Ne potraje dugo i on se zagleda u lijepu vještičinu
djevojku, i nije ni na što drugo mislio, nego je samo piljio u njezine oči,
tako te bijaše baš kakono se kaže: kud ona okom, tud on skokom.</span></p>

<p class="MsoNormal2"><span lang="HR">Videći što je i kako je krenulo, vještica
odluči:</span></p>

<p class="MsoNormal2"><span lang="HR">— A sada treba da se domognemo ptičjeg srca — odrešito
će djevojci. — Neće on ni opaziti ako ga više ne imadne.</span></p>

<p class="MsoNormal2"><span lang="HR">I uzeše njih dvije pripremati napitak, a kad
ga zgotoviše, stara njime napuni pehar i dade ga djevojci, a ova ga morade
pružiti lovcu.</span></p>

<p class="MsoNormal2"><span lang="HR">— Hajde, dragi, ispij u moje zdravlje! — djevojka
će lovcu, pružajući mu piće.</span></p>

<p class="MsoNormal2"><span lang="HR">Zaluđeni lovac prihvati pehar, i tek što je
ispio napitak, povrati iz sebe ptičje srce. Djevojka ga krišom odnese i sama ga
proguta, jer je tako htjela stara. Od tada se zlato više nije nalazilo pod
lovčevom uzglavnicom, nego pod djevojčinom, a odatle ga stara uzimaše svakog
jutra. No lovac bijaše toliko zaluđen i toliko zaljubljen da nije stizao ni na
što drugo misliti nego samo na to da vrijeme provodi s djevojkom.</span></p>

<p class="MsoNormal2"><span lang="HR">— Eto, ptičje srce imamo — opet će stara
jednog dana djevojci — a sada treba da mu ugrabimo i čarobni plašt.</span></p>

<p class="MsoNormal2"><span lang="HR">— Ne bismo li radije da mu ga ostavimo, pa
izgubio je sve svoje bogatstvo! — nekako se oprije djevojka.</span></p>

<p class="MsoNormal2"><span lang="HR">Stara se na to naljuti, okomi se na djevojku:</span></p>

<p class="MsoNormal2"><span lang="HR">— </span><span lang="HR">Š</span><span lang="HR">uti!
Onakav plašt nešto je divno i čudesno, takvo što rijetko se kad nađe na
svijetu! Želim ga i moram ga imati!</span></p>

<p class="MsoNormal2"><span lang="HR">Okosila se stara na djevojku, nasrnula na nju,
pa ju onda naputila što će i kako će, i najposlije joj zaprijetila:</span></p>

<p class="MsoNormal2"><span lang="HR">— Jao tebi, zlo ćeš proći ako ne poslušaš!</span></p>

<p class="MsoNormal2"><span lang="HR">Po staričinoj uputi stala djevojka nekom
prilikom kraj prozora i zagledala se u daljinu, odlutao joj pogled kao da je
tužna i žalosna.</span></p>

<p class="MsoNormal2"><span lang="HR">— Kakva te tuga bije? — upita je lovac. — Što
si tako žalosna?</span></p>

<p class="MsoNormal2"><span lang="HR">— Ah, dragi — odgovori djevojka — čeznem za
onom gorom od granita, eno tamo u daljini: ondje raste skupocjeno i krasno
drago kamenje. Čeznem za njim, i žalost me obuzima čim na one puste dragulje
pomislim. Tko bi mi ih mogao donijeti! Samo ptice što zrakom lete mogu onamo,
čovjek nikada!</span></p>

<p class="MsoNormal2"><span lang="HR">— Ako je samo to zbog čega se žalostiš, onda
ima lijeka, mogu ti odmah maknuti jade što su ti na srce pali — utješi je
lovac.</span></p>

<p class="MsoNormal2"><span lang="HR">I privinu je pod svoj plašt, zaželje da se
obrete na granitnoj gori, i njih se dvoje dok bi okom trepnuo nađoše na
željenome mjestu.</span></p>

<p class="MsoNormal2"><span lang="HR">Na gori na sve strane sjalo drago kamenje,
milina ti pogledati. Njih dvoje kupilo najljepše i najskupocjenije dragulje, a
dok su oni sabirali, stara je već svojim čarolijama uredila tako da lovcu
otežaju vjeđe i da mu se zadrijema.</span></p>

<p class="MsoNormal2"><span lang="HR">Zato on reče djevojci:</span></p>

<p class="MsoNormal2"><span lang="HR">— Malko ćemo ovdje sjesti i počinuti: toliko
me umor presvojio te se jedva držim na nogama.</span></p>

<p class="MsoNormal2"><span lang="HR">Pošto se tako potužio djevojci, sjedoše oboje,
on položi glavu njoj na krilo pa u san utonu.</span></p>

<p class="MsoNormal2"><span lang="HR">Dok je on spavao tvrdim snom, djevojka mu
smaknu plašt pa ga prebaci sebi na ramena, pokupi dragulje i zaželje da se nađe
kod kuće.</span></p>

<p class="MsoNormal2"><span lang="HR">A kad se lovac naspavao i probudio, razabra da
ga je njegova draga prevarila, ostavila ga na pustoj gori sama samcata.</span></p>

<p class="MsoNormal2"><span lang="HR">»E, koliko ti je nevjere i prijevare na
svijetu!« uzdahnu lovac. Zabrinut i ojađen, nije znao kamo da se okrene ni što
da počne.</span></p>

<p class="MsoNormal2"><span lang="HR">Silna ona gora pripadala divljim, strašnim
divovima, ondje njima nastan bio, ondje su živjeli i svojim se poslom bavili.</span></p>

<p class="MsoNormal2"><span lang="HR">Nije lovac dugo sjedio na svome mjestu i
razmišljao kadli nai</span><span lang="HR">đ</span><span lang="HR">oše trojica
divova. Odmah lovac opet leže, pričini se da spava, kao da je u dubokom snu.</span></p>

<p class="MsoNormal2"><span lang="HR">Kad tri grdosije dođoše do njega, prvi ga div
caknu nogom i reče:</span></p>

<p class="MsoNormal2"><span lang="HR">— Kakav je to crv zemaljski tu pao te leži i
promatra svoju nutrinu?</span></p>

<p class="MsoNormal2"><span lang="HR">— Zgazi ga! — pritače drugi.</span></p>

<p class="MsoNormal2"><span lang="HR">— Baš je od koristi! — prezirno će treći. — Pustimo
ga samo, ovdje ionako ne može ostati, a uspne li se gore do vrhunca, oblaci će
ga zahvatiti i odnijeti.</span></p>

<p class="MsoNormal2"><span lang="HR">I tako oni razgovarajući odoše odande, a lovac
dobro u glavu utuvi njihove riječi.</span></p>

<p class="MsoNormal2"><span lang="HR">Pošto su divovi zamakli, lovac ustade i krenu
naviše dok se ne uspe granitnoj gori na vrhunac. Tu sjede i počeka, a nakon
nekog vremena doplovi tmast oblak, zahvati ga i ponese. Plovio oblak noseći ga
udalj, lebdio s njime neko vrijeme naokolo i najposlije ga spustio na veliko,
ograđeno kupusište, i tako je lovac tiho i meko sjeo među kupusne glavice i
drugo povrće i povrtno raslinje.</span></p>

<p class="MsoNormal2"><span lang="HR">Obazre se lovac oko sebe, sve potiho govoreći:
»Eh, da mi je štogod prigristi, tako mi glad u želucu zavrće: dok je ne utažim,
teško ću moći dalje. Ali ne vidim ovdje ni jabuke ni kruške, baš nikakva voća,
sve sami kupus i salata.«</span></p>

<p class="MsoNormal2"><span lang="HR">Naposljetku preumi i zaključi u sebi: »Hja,
kad se čovjek zavrne u nevolji, dobra je i loćika. Nije ta salata baš jelo koje
osobito godi, ali ću tako ipak dušu u se vratiti.«</span></p>

<p class="MsoNormal2"><span lang="HR">I potraži te odabra lijepu glavicu i poče
jesti, ali tek što je niz grlo otisnuo koji zalogaj, postade mu čudno pri duši,
oćutje se nekako neobično, kao da se sav promijenio. I doista se promijenio:
imao je četiri noge, debelu glavu i dva duga uha. Sav prestravljen, razabra da
se prevrgao u životinju — pretvorio se u magarca. Ali kako je osjećao sveudilj
veliku glad, a loćika mu, u skladu sa sadašnjom njegovom naravi, izvrsno
prijala, zašao je po kupusištu ili salatištu i jeo pohlepno.</span></p>

<p class="MsoNormal2"><span lang="HR">Dok je tako jeo ili pasao, naiđe na drugu
vrstu loćike, i tek što je malko od te pojeo, odmah osjeti novu promjenu, i on
se opet prevrgnu, ali u staro — vrati mu se ljudsko obličje.</span></p>

<p class="MsoNormal2"><span lang="HR">Sretan i presretan, leže i počinu, snom odagna
umor sa sebe. Kad se ujutro probudio, ubra jednu glavicu opake i jednu dobre
loćike.</span></p>

<p class="MsoNormal2"><span lang="HR">»Ovim ću sebi pomoći da opet dođem do onoga
što mi pripada i da kaznim izdaju«, u sebi će lovac.</span></p>

<p class="MsoNormal2"><span lang="HR">I pošto je tako smislio i naumio, uze dvije
ubrane glavice, preskoči ogradu onog kupusišta pa se zaputi da potraži dvore
svoje himbene drage.</span></p>

<p class="MsoNormal2"><span lang="HR">Tumarao je dva-tri dana naokolo, i napokon mu
se posreći da pogodi kamo treba. Prije nego što je onamo banuo, nagaravi sebi
lice, nacrni se tako da ga ni rođena majka ne bi poznala. Takav se javi u
dvorima i zamoli da prenoći.</span></p>

<p class="MsoNormal2"><span lang="HR">— Umoran sam — reče pretvorno — noge me više
ne nose, ne mogu dalje.</span></p>

<p class="MsoNormal2"><span lang="HR">— A tko si ti, zemljače? — upita ga vještica.
— Što radiš, čime se baviš?</span></p>

<p class="MsoNormal2"><span lang="HR">— Kraljev sam glasnik — odgovori on. — Poslali
me, evo, da tražim i nađem najbolju i najukusniju loćiku što raste pod suncem.
Sreća mi bila sklona, pa sam našao traženo, i nosim loćiku sa sobom, ali kako
je žega prejaka, sve se bojim da mi ova nježna zelen ne uvene, i ne znam hoću
li uspjeti da je dalje odnesem.</span></p>

<p class="MsoNormal2"><span lang="HR">Kad je stara čula to o neobično slasnoj
loćiki, odmah joj za njom porastoše zazubice, poželje ona ukusni zalogaj.</span></p>

<p class="MsoNormal2"><span lang="HR">— Daj mi, dragi zemljače, da kušam malo te
divne loćike — kaza ona.</span></p>

<p class="MsoNormal2"><span lang="HR">— Hoću, drage volje — dočeka on. — Nosim evo
dvije glavice, jednu ti mogu dati.</span></p>

<p class="MsoNormal2"><span lang="HR">I rekavši to, odriješi torbu i pruži joj opaku
glavicu salate.</span></p>

<p class="MsoNormal2"><span lang="HR">Vještica, kojoj je slina curila na usta koliko
bijaše oblaporna i popašna na novo slasno jelo, ne sluteći nikakvo zlo ode sama
u kuhinju da ga priredi. Kad je salatu zgotovila, nije mogla dočekati dok
zdjela bude na stolu, u blagovaonici, nego odmah uze dva-tri listića pa ih
strpa u nestrpljiva usta — i gle čuda: tek što ih proguta, izgubi ljudsko
obličje, prometnu se u magaricu, i kao magarica otkasa na dvorište.</span></p>

<p class="MsoNormal2"><span lang="HR">Uto u kuhinju u</span><span lang="HR">đ</span><span lang="HR">e sluškinja. Kad vidje priređenu loćiku, namjeri je odnijeti na stol,
ali i nju putem, po staroj navadi, ponese želja da kuša jelo, pa tako i ona
pojede dva-tri listića. Odmah se pokaza čudesna moć te zeleni, pa se i
sluškinja preobliči, pretvori se u magaricu te otkasa za starom. A zdjela sa
salatom ostala na podu kako je i pala.</span></p>

<p class="MsoNormal2"><span lang="HR">Kraljev glasnik, to jest lovac, dok se to
zbivalo, sjedio s lijepom djevojkom i s njome čekao da se donese priređena
salata. Kako nitko nije dolazio, uznestrpljena djevojka, kojoj su također
zazubice rasle za loćikom, najposlije protisnu:</span></p>

<p class="MsoNormal2"><span lang="HR">— Ne znam doista što je s tom loćikom.</span></p>

<p class="MsoNormal2"><span lang="HR">»Zacijelo je salata već pokazala svoju moć«,
pomisli lovac. A glasno reče:</span></p>

<p class="MsoNormal2"><span lang="HR">— Odoh u kuhinju da vidim što je.</span></p>

<p class="MsoNormal2"><span lang="HR">Idući onamo, vidje kako tamo po dvorištu
švrljaju dvije magarice, a tu na podu stoji zdjela iz koje su ispali neki
listići.</span></p>

<p class="MsoNormal2"><span lang="HR">»I pravo je tako, one su dvije dobile svoje«,
promrsi lovac, pa pokupi ispale listiće, vrati ih u zdjelu i salatu odnese djevojci.</span></p>

<p class="MsoNormal2"><span lang="HR">— Evo ti sam donosim zasladu, da ne čekaš više
— kaza lovac i stavi zdjelu na stol.</span></p>

<p class="MsoNormal2"><span lang="HR">Naklopi se lakomica, i tek što malko proguta,
ode joj ljudsko obličje, prevrgnu se kao što se prevrgoše i one dvije pred
njom, te kao magarica otkasa na dvorište.</span></p>

<p class="MsoNormal2"><span lang="HR">Lovac nato opra nagaravljeno lice, tako te su
ga mogle prepoznati, pa ode k njima na dvorište.</span></p>

<p class="MsoNormal2"><span lang="HR">— A sada je došao čas da najposlije primite
plaću za sve svoje djelo — oduši lovac.</span></p>

<p class="MsoNormal2"><span lang="HR">I u tim riječima sveza ih sve tri konopom i
potjera. Tjerao je tri magarice dok ih ne dotjera do nekog mlina. Pokuca on na
prozor, a mlinar promoli glavu te ga upita što bi htio.</span></p>

<p class="MsoNormal2"><span lang="HR">— Imam evo tri zloćudne životinje kojih ne
želim dalje držati — objasni lovac. — Bi li ih htio ti preuzeti, pa da im daješ
hrane i prostora i da ih držiš onako kako ti kažem. Ne brini, platit ću ti za
to koliko tražiš.</span></p>

<p class="MsoNormal2"><span lang="HR">— Hoću, drage volje — prihvati mlinar. — Samo
mi kaži kako ih to imam držati i postupati s njima.</span></p>

<p class="MsoNormal2"><span lang="HR">— Evo ovako — uputi ga lovac. — Staru magaricu
(a bijaše to vještica) moraš svakog dana triput namlatiti i jedanput nahraniti.
Mladu ćeš (a bijaše to sluškinja) triput na dan nahraniti i jednom izbiti.
Najmlađu pak (a bijaše to djevojka) ne treba uopće tu</span><span lang="HR">ć</span><span lang="HR">i, nego je triput nahraniti.</span></p>

<p class="MsoNormal2"><span lang="HR">Nije bio takva kruta srca, nije mogao
dopustiti da mlinar bije djevojku.</span></p>

<p class="MsoNormal2"><span lang="HR">Potom se vrati u one dvore i ondje nađe sve
što mu je trebalo.</span></p>

<p class="MsoNormal2"><span lang="HR">Izminu nekoliko dana kad eto ti mlinara:
izvijesti on lovca da je uginula stara magarica koja je triput na dan izvlačila
batine a samo jednom dobivala hranu.</span></p>

<p class="MsoNormal2"><span lang="HR">— Druge dvije — kaza mlinar dalje — nisu
doduše uginule. Triput ih na dan hranim, ali su tako tužne i žalosne te ni one
neće dugo.</span></p>

<p class="MsoNormal2"><span lang="HR">Sažali se lovcu na njih, prođe ga bijes, te on
reče mlinaru:</span></p>

<p class="MsoNormal2"><span lang="HR">— Kad je tako, dotjeraj mi ih onda ovamo! Kad
su stigle, lovac im dade da jedu od one dobre loćike, kako bi dobile ljudsko
obličje. I doista postadoše opet ono što bijahu prije. Ljepojka pade preda nj
na koljena i poče ga usrdno moliti</span></p>

<p class="MsoNormal2"><span lang="HR">— Ah, dragi moj, oprosti mi zlo i nepravdu
koju sam ti nanijela. Zgriješila sam, ali me majka natjerala. Sve je bilo
protiv moje volje, jer ja te od srca volim. Tvoj čarobni plašt eno visi u
ormaru, a za ptičje srce uredit ću, uzet ću napitak za povraćanje.</span></p>

<p class="MsoNormal2"><span lang="HR">— Samo ga zadrži — ljubazno će joj lovac. — Bilo
srce kod mene ili kod tebe, svejedno je, jer te uzimam, bit ćeš moja vjerna
družica.</span></p>

<p class="MsoNormal2"><span lang="HR">I proslaviše tada svadbu, i njih dvoje poživje
zajedno u zadovoljstvu i sreći sve do smrti.</span></p>

</div>

</body></html>
