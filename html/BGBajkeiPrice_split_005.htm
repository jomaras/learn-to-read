<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_4" class="calibre4"><a name="_Toc362253506" class="pcalibre pcalibre1 calibre1" id="_Toc362253506"></a><a name="_Toc342757836" class="pcalibre pcalibre1 calibre1" id="_Toc342757836"><span lang="HR" class="calibre1">MATOVILKA</span></a></h1>

<p class="MsoNormal2"><span lang="HR">Bili jednom muž i žena što nisu imali djece, a
odavna su ih željeli; naposljetku se žena ponadala da će joj nebo želju
ispuniti. Njih su dvoje u stražnjem dijelu kuće imali malen prozor s kojega se
moglo gledati u prekrasan vrt, pun svakakva lijepa cvijeća i svakojaka neobična
bilja. Ali vrt bijaše ograđen visokim zidom, i nitko se nije usuđivao onamo:
pripadao je čarobnici koja je imala veliku moć i koje se svatko bojao.</span></p>

<p class="MsoNormal2"><span lang="HR">Jednog dana stajala žena uz mali prozor i
gledala u vrt, pa ugledala lijehu zasađenu nadasve lijepim matovilcem, tako
svježim i zelenim da nije od njega mogla pogleda odvratiti: ponijela ju želja
za onom salatom, sve joj zazubice rasle. Zapela joj salata za oko, i želja joj
za njom rasla iz dana u dan, i od puste čežnje ženi bivalo sve gore, mršavjela
ona i blijedjela i baš jadno izgledala. Uplašio se njezin muž te ju upitao:</span></p>

<p class="MsoNormal2"><span lang="HR">— Što je tebi, draga ženo?</span></p>

<p class="MsoNormal2"><span lang="HR">— Ah, ne pitaj me — odgovori žena — umrijet ću
ako ne okusim matovilca iz vrta tamo za kućom.</span></p>

<p class="MsoNormal2"><span lang="HR">Njezin muž, čovjek meka srca, koji je svoju
ženu volio, reče u sebi:</span></p>

<p class="MsoNormal2"><span lang="HR">»Prije nego što pustiš da ti žena umre,
donijet ćeš joj matovilca, pa kud puklo da puklo!«</span></p>

<p class="MsoNormal2"><span lang="HR">Kad se usutonilo, prijeđe on preko zida u
čarobničin vrt, ubra na brzinu punu šaku matovilca te ga donese ženi.</span></p>

<p class="MsoNormal2"><span lang="HR">Ona odmah priredi salatu te ju požudno pojede.
Tako joj je slasno išla u tek da je žena sutradan trostruko za salatom žudjela.</span></p>

<p class="MsoNormal2"><span lang="HR">Jadni muž ne imade kud ni kamo, valjade mu
opet po salatu.</span></p>

<p class="MsoNormal2"><span lang="HR">Pošto se uvečer umračalo, eto njega i drugi
put preko zida, ali kad se spusti niza nj, žestoko se prepade, jer je ugledao
gdje se pred njim ustobočila čarobnica.</span></p>

<p class="MsoNormal2"><span lang="HR">— Kako se samo usuđuješ u moj vrt? Kako se
usuđuješ da mi, baš kô pravi lopov, matovilac kradeš? — izdera se na nj
čarobnica te ga ošinu bijesnim pogledom. — Zlo ćeš proći!</span></p>

<p class="MsoNormal2"><span lang="HR">— Ah, smilujte se — zamuca on — od nevolje sam
ovo učinio: žena mi oboljela, vidjela s prozora vaš matovilac i tako je za njim
zažudjela te će umrijeti ako joj ne donesem malko ove salate.</span></p>

<p class="MsoNormal2"><span lang="HR">Č</span><span lang="HR">arobnica se ponešto
smekša u svom bijesu te mu reče:</span></p>

<p class="MsoNormal2"><span lang="HR">— Ako je tako kako veliš, dopuštam ti da
ubereš matovilca koliko te volja, ali postavljam jedan uvjet: kad ti žena rodi
dijete, meni ćeš ga dati. Bit će mu dobro u mene, brinut ću se o njemu kao da
je moje rođeno.</span></p>

<p class="MsoNormal2"><span lang="HR">Č</span><span lang="HR">ovjek u strahu sve
obeća, pa kad je žena rodila kćerkicu, eto odmah i čarobnice: nadjenu ona
djetetu ime Matovilka, po onoj salati, te ga odnese sa sobom.</span></p>

<p class="MsoNormal2"><span lang="HR">Matovilka postade najljepše dijete pod suncem.
Kad je navršila dvanaestu godinu, čarobnica je zatvori u visoku kulu što se
nalazila u šumi, a nije imala ni stepenica ni vrata nego samo malen prozor gore
visoko.</span></p>

<p class="MsoNormal2"><span lang="HR">Kad je čarobnica htjela Matovilki unutra,
stala bi pod prozor i povikala:</span></p>

<p class="Sonet"><span lang="HR">Matovilko, hajde kreni,<br class="calibre2"/>
zlatnu kosu spusti meni.</span></p>

<p class="MsoNormal2"><span lang="HR">A Matovilka imala dugu kosu, krasnu, finu i
zlaćanu kao samo zlato. Kad bi čula čarobničin glas, razdjenula bi punđe te
odvila pletenice, malko ih namotala na prozorsku kvaku i spustila dvadeset lakata:
lelujala se kosa kao konop od zlata, a čarobnica se hvatala za nju i penjala.</span></p>

<p class="MsoNormal2"><span lang="HR">Koju godinu nakon toga slučilo se da je kroza
šumu projahao kraljevski sin i naišao pokraj kule. Začuo je kako se odande
izvija pjesma što bijaše tako umilna da je radoznao ustavio konja te osluhnuo.
Bila to </span><span lang="HR">Matovilka što je u svojoj usamljenosti vrijeme
kratila puštajući da se razliježe njezin mio glas.</span></p>

<p class="MsoNormal2"><span lang="HR">Kraljević je htio gore k njoj, pa je tražio
vrata na kuli, ali ih ne mogaše naći. Odjahao je natrag na svoje dvore, sve misleći
na pjesmu koju je čuo i koja mu se tako kosnula srca da je svakog dana odlazio
u šumu te osluškivao.</span></p>

<p class="MsoNormal2"><span lang="HR">Kad je tako jednom stajao za nekim drvetom i
slušao poj, vidje kako pod kulu dolazi čarobnica i diže glavu prema prozoru;
jasno je čuo kako ona doziva:</span></p>

<p class="Sonet"><span lang="HR">Matovilko, hajde kreni,<br class="calibre2"/>
zlatnu kosu spusti meni.</span></p>

<p class="MsoNormal2"><span lang="HR">Matovilka je tada spustila pletenice, a
čarobnica se nato po njima popela k njoj u kulu.</span></p>

<p class="MsoNormal2"><span lang="HR">»Ako su to ljestve kojima se stiže gore, onda
valja i meni jednom ogledati sreću«, reče kraljević u sebi.</span></p>

<p class="MsoNormal2"><span lang="HR">I sutradan doista, u sumračje, eto njega podno
kule gdje doziva:</span></p>

<p class="Sonet"><span lang="HR">Matovilko, hajde kreni,<br class="calibre2"/>
zlatnu kosu spusti meni.</span></p>

<p class="MsoNormal2"><span lang="HR">Tek što je tako viknuo, spustiše se pletenice
te se kraljević po njima pope.</span></p>

<p class="MsoNormal2"><span lang="HR">Strašno se u prvi mah uplašila Matovilka kad
je pred nju banuo kraljević kakva dotad njezine oči nisu vidjele: bijaše to
prvi što ga je ikad ugledala. On poče ljubazno s njome razgovarati te joj
pripovjedi kako ga je njezina pjesma u srce dirnula i kako nije imao mira nego
ju je morao vidjeti.</span></p>

<p class="MsoNormal2"><span lang="HR">Matovilku tada minu strah, pa kada ju je on
najposlije upitao bi li ga htjela za muža, i kad je razabrala da je mlad i
lijep, ona će u sebi: »Pa taj će me kudikamo više voljeti nego stara
čarobnica.«</span></p>

<p class="MsoNormal2"><span lang="HR">I tako ona pristade i položi svoju ruku u
njegovu govoreći:</span></p>

<p class="MsoNormal2"><span lang="HR">— Rado ću poći s tobom, ali ne znam kako ću
odavde sići. Nego, svaki put kada do</span><span lang="HR">đ</span><span lang="HR">eš
ovamo, donesi sa sobom povjesmo svile: od nje ću plesti ljestve, pa kad budu
opletene, sići ću po njima, a ti ćeš me onda vrgnuti na svog konja.</span></p>

<p class="MsoNormal2"><span lang="HR">Uglaviše da on svake večeri dolazi k njoj, jer
je danju dolazila stara.</span></p>

<p class="MsoNormal2"><span lang="HR">Sve je lijepo teklo da već ne može bolje — sve
do jednom. Čarobnica nije ništa zamijetila sve dok Matovilka jednom ne svrnu
razgovor te će brzopleto:</span></p>

<p class="MsoNormal2"><span lang="HR">— Kako to, gospođo, da mi je kudikamo teže
izvlačiti vas ovamo gore negoli mladog kraljevića, koji je začas kod mene?</span></p>

<p class="MsoNormal2"><span lang="HR">— Ah, zločesto dijete! — planu bijesom
čarobnica. — Što ja to moram čuti od tebe? Mišljah da sam te odvojila od sveg
svijeta, a ti si me ipak obmanula!</span></p>

<p class="MsoNormal2"><span lang="HR">I u svome bijesu uhvati Matovilku za kosu, dva-tri
puta omota njezine pletenice oko svoje lijeve ruke, pograbi desnom nožice i kr -
krc! hitro joj odreza kosu, i lijepe pletenice ležahu na podu. Ni time ne
bijaše zadovoljna, nego u svojoj nesmiljenosti odvede Matovilku u veliku
pustinju, gdje je uboga djevojka morala živjeti u teškom jadu i golemoj
nevolji.</span></p>

<p class="MsoNormal2"><span lang="HR">Uvečer toga dana kad je odagnala Matovilku
čarobnica djevojčine odrezane pletenice dobro pričvrsti gore za prozorsku
kvaku, pa kad je kraljevi</span><span lang="HR">ć</span><span lang="HR"> došao pod
kulu i viknuo:</span></p>

<p class="Sonet"><span lang="HR">Matovilko, hajde kreni,<br class="calibre2"/>
zlatnu kosu spusti meni —</span></p>

<p class="MsoNormal2"><span lang="HR">Čarobnica spusti djevojčinu kosu, i kraljević
se uspe.</span></p>

<p class="MsoNormal2"><span lang="HR">Kad je stigao gore, imade što i vidjeti:
nigdje njegove drage Matovilke, nego se pred njim ustobočila čarobnica zlopogle</span><span lang="HR">đ</span><span lang="HR">a, sve joj otrovna vatra iz očiju sijeva.</span></p>

<p class="MsoNormal2"><span lang="HR">— Aha! — viknu ona porugljivo. — Došao si po
draganu, a lijepa ptičica ne sjedi više u gnijezdu i ne pjeva: mačka ju je
ugrabila, a i tebi će oči iskopati.</span></p>

<p class="MsoNormal2"><span lang="HR">I još pritače:</span></p>

<p class="MsoNormal2"><span lang="HR">— Matovilka je za te izgubljena, nikad je više
nećeš vidjeti!</span></p>

<p class="MsoNormal2"><span lang="HR">Kraljeviću bijaše da presvisne od pustog jada.
U očaju skoči s kule dolje: nije se doduše ubio, ali mu je trnje u koje je pao
izbolo oči.</span></p>

<p class="MsoNormal2"><span lang="HR">Slijep je tumarao šumom naokolo, jeo korijenje
i bobe, i samo je jadao i plakao za izgubljenom svojom draganom.</span></p>

<p class="MsoNormal2"><span lang="HR">Nekoliko je godina tako u svome jadu i bijedi
tumarao kojekuda dok naposljetku nije dospio u pustinju u kojoj je Matovilka
jadno tavorila sa svojim dvoma blizanaca — dječakom i kćerkicom — što ih je na
svijet donijela.</span></p>

<p class="MsoNormal2"><span lang="HR">I dok je tako išao pustinjom, oču glas koji mu
se učini nekako poznat te on krenu prema tome glasu, i kako malko poi</span><span lang="HR">đ</span><span lang="HR">e naprijed, ugleda ga i prepozna njegova
Matovilka, obisnu mu oko vrata i briznu u plač. Dvije njezine suze radosnice
kapnuše na njegove oči, koje se opet izbistriše, te on progleda: mogaše vidjeti
k</span><span lang="HR">ô</span><span lang="HR"> i prije što je vidio. Tada je on
povede u svoju kraljevinu, na svoje dvore, gdje bijahu u radosti dočekani i
gdje poživješe mnoge godine u sreći i zadovoljsvu.</span></p>

</div>

</body></html>
