<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_38" class="calibre4"><a name="_Toc362253540" class="pcalibre pcalibre1 calibre1" id="_Toc362253540"></a><a name="_Toc342757874" class="pcalibre pcalibre1 calibre1" id="_Toc342757874"><span lang="HR" class="calibre1">NA</span></a><span lang="HR" class="calibre1">Š</span><span lang="HR" class="calibre1">LA VRE</span><span lang="HR" class="calibre1">Ć</span><span lang="HR" class="calibre1">A
ZAKRPU</span></h1>

<p class="MsoNormal2"><span lang="HR">Bio jednom jedan lijeni Pero što je od sveg posla
najviše volio ljenčariti. Iako ga nije zapadao nikakav drugi rad nego da svakog
dana izgoni svoju kozu na pašu, ipak je uvijek tužno uzdisao kad bi se podvečer
vratio kući sa svoje obdanice koja bijaše samo plandovanje i besposličenje.</span></p>

<p class="MsoNormal2"><span lang="HR">»Zaista je teško breme i mučna rabota izgoniti
u polje ovakvu kozu, i to iz ljeta u ljeto, sve do kasne jeseni«, govorio
lijeni Pero u sebi. »Kad bi čovjek pritom mogao barem ležati i spavati! Ali
vraga može! Mora nevoljnik jednim okom paziti da koza ne oštećuje mlado drveće,
a drugim motriti da kroz ogradu ne provali u vrt ili pak da ne umakne. Kako da
onda čovjek nađe mira i da se raduje životu!«</span></p>

<p class="MsoNormal2"><span lang="HR">Sjeo Pero da pribere misli pa se uzeo dovijati
i tražiti puta i načina kako da sa svojih pleća makne to teško breme. Namatao on
misli i dugo razgađao, ali nije ništa smislio, ničemu se dosjetio, sve bijaše
uvjetar. A onda mu odjednom puče pred očima:</span></p>

<p class="MsoNormal2"><span lang="HR">»Eh, evo sam se sjetio što ću i kako ću!«
uzviknu u sav glas. »Oženit ću se debelom Bertom! I ona ima kozu, pa može i
moju sa svojom na pašu tjerati i čuvati. Neću više da se zlopatim!«</span></p>

<p class="MsoNormal2"><span lang="HR">U tom naumu i tvrdoj odluci ustade, pokrenu
umorne noge i prijeđe preko ceste, jer dalje mu nije trebalo ići: sučelice
njegovoj stajala kuća u kojoj su živjeli roditelji debele Berte. Tu on zaprosi
njihovu kćer, punu vrlina.</span></p>

<p class="MsoNormal2"><span lang="HR">Roditelji nisu dugo premišljali niti se
skanjivali. »Slika priliku traži, slične se duše uvijek nađu, a te će se dvije
složiti kao sol i kruh«, pomisliše oni i pristadoše. I tako debela Berta
postade ženom lijenoga Pere. Tjerala je odonda na pašu obje koze.</span></p>

<p class="MsoNormal2"><span lang="HR">Za lijenoga Peru zaredali sretni dani, nije mu
trebalo odmarati se ni od kakva drugog posla osim od ljenčarenja.</span></p>

<p class="MsoNormal2"><span lang="HR">Samo bi ovda - onda, sasvim izrijetka, izmilio
iz kuće i tada bi rekao: »Ovo je tek toliko da bi mi poslije odmor bolje
prijao: jer inače izgubi čovjek svaki osjećaj i smisao za odmaranje i
počivanje.«</span></p>

<p class="MsoNormal2"><span lang="HR">Ali su i debelu Bertu krasile jednake vrline,
nije ona bila ništa manje lijena.</span></p>

<p class="MsoNormal2"><span lang="HR">— Dragi Pero — reče mu ona jednog dana čemu da
nepotrebno zagorčujemo sebi život i svoje mlade dane tratimo beskorisno i da
nam najljepše doba propada i odlazi ututanj? Zar ne bi bilo bolje da obje koze,
koje nas svakog jutra u našem najboljem snu uznemiruju meketanjem i deranjem,
dademo svome susjedu: mi njemu koze, a on nama košnicu sa pčelama? Košnicu ćemo
lako smjestiti u prisoje za kućom, i ne treba nam se dalje brinuti o njoj.
Pčele ne mora čovjek čuvati ni na pašu izgoniti: same izlijeću i same opet
ulijeću, znaju i nalaze put natrag, i cijelog dana skupljaju med, a nama od
njih nikakve brige ni muke.</span></p>

<p class="MsoNormal2"><span lang="HR">— Govoriš kao razborita žena — prihvati lijeni
Pero. — To što predlažeš odmah ćemo i provesti. Osim </span><span lang="HR">toga,
med i bolje prija i svakako je hranjiviji negoli kozje mlijeko, a bolje se i
čuva i duže traje.</span></p>

<p class="MsoNormal2"><span lang="HR">Kako smislili, tako učinili. Susjed objeručke
prihvatio ponudu i zamjenu, rado im je za dvije koze dao jednu košnicu sa
pčelama.</span></p>

<p class="MsoNormal2"><span lang="HR">Izlijetale pčele iz košnice pa opet u nju
ulijetale od ranog jutra do kasne večeri, neumorno radile po cijeli Božji dan,
skupljale cvjetni sok i punile saće najboljim medom, i tako Pero ujesen izvadi
pun ćup toga slatkog Božjeg dara.</span></p>

<p class="MsoNormal2"><span lang="HR">Pero i Perinica staviše ćup na dasku što su je
kao nekakvu policu pritvrdili povisoko na zid u svojoj spavaonici. A kako se
bojahu da im tkogod ne ukrade med ili da ga miši ne nanjuše i ne napadnu na nj,
debela je Berta donijela žilavu ljeskovu batinu i položila ju uza svoju
postelju, kako bi i ne ustajući mogla ljeskovaču rukom dohvatiti i potjerati
nezvane goste.</span></p>

<p class="MsoNormal2"><span lang="HR">Lijeni Pero nije rado ustajao prije nego što
bi podne prepolovilo dan. »Tko rano rani, taj ništa ne grabi, nego je cio dan
pospan«, govorio on. Dok je jednoga vedrog prijepodneva još ležao pod perinama
i tako se odmarao od duga spavanja, reći će debeloj Berti:</span></p>

<p class="MsoNormal2"><span lang="HR">— </span><span lang="HR">Ž</span><span lang="HR">ene
su velike oblaporke i vole se sladiti, pa i ti sve pomalo oblizuješ i kušaš
med. Bolje bi bilo da ga zamijenimo za gusku i jedno gušče prije nego što sve
sama slistiš.</span></p>

<p class="MsoNormal2"><span lang="HR">— Dobro — dočeka debela Berta — ali nikako
prije nego što imademo dijete da nam tu perad čuva. Čemu da se natežem i mučim
s mladim guskama i da snagu gubim i tratim bez potrebe!</span></p>

<p class="MsoNormal2"><span lang="HR">— A zar misliš — prigovori Pero — da će dijete
baš čuvati guske? Danas djeca više ne slušaju, nego sve rade po svojoj volji i
ludoj glavi. Misle da su pametniji od roditelja, baš kao onaj sluga iz priče
što je pošao da traži kravu pa odlutao goneći i loveći tri kosa.</span></p>

<p class="MsoNormal2"><span lang="HR">— Bogme će se slabo provesti tko ne uradi kako
mu kažem! — poprijeti debela Berta. — Uzet ću ja batinu pa ga namazati
ljeskovom mašću da će sve zvijezde prebrojiti!</span></p>

<p class="MsoNormal2"><span lang="HR">Pero joj povlađivao, a ona nastavila u svome
žaru:</span></p>

<p class="MsoNormal2"><span lang="HR">— Vidiš, Pero — ljutito će ona, dohvativši
ljeskovaču kojom je namjeravala tjerati miševe — evo ovako bih ja njega
zaokupila!</span></p>

<p class="MsoNormal2"><span lang="HR">I zamahnu batinom i na nesreću pogodi ćup meda
što se nalazio na dasci nad posteljom: udari ćup o zid, razbi se u komadiće, a
slasni med poteče na pod.</span></p>

<p class="MsoNormal2"><span lang="HR">— Eto ti i guske i guščeta! — uzviknu Pero. — Ne
treba više perad čuvati! A sreća je u nesreći što mi ćup nije pao na glavu. Sve
u svemu, možemo biti zadovoljni svojom sudbinom.</span></p>

<p class="MsoNormal2"><span lang="HR">A kad je u jednoj rbini ugledao još malko
meda, segnu za njom rukom te će sav sretan:</span></p>

<p class="MsoNormal2"><span lang="HR">— U slast ćemo, ženo, liznuti ovaj ostatak, pa
ćemo onda, poslije straha što smo ga pretrpjeli, malko prileći da se odmorimo.
Ne mari ako ustanemo nešto kasnije nego što običavamo: nikamo nam se ne žuri, a
dug je dan.</span></p>

<p class="MsoNormal2"><span lang="HR">— Tako je! — preuze i pritvrdi debela Berta. —
Na sve ćemo stići, ima vremena! Znaš kako su puža pozvali na svadbu, i on
krenuo na put, ali stigao istom na krštenje. A kad je pred kućom pao preko
plota, uzdahnuo jadnik i rekao: »Brzina je prava propast, u hitnji često i vrat
slomiš!«</span></p>

</div>

</body></html>
