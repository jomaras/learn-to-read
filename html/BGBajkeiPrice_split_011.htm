<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_10" class="calibre4"><a name="_Toc342757846" class="pcalibre pcalibre1 calibre1" id="_Toc342757846"></a><a name="_Toc362253512" class="pcalibre pcalibre1 calibre1" id="_Toc362253512"><span lang="HR" class="calibre1">UKLETI
KRALJEVIĆ</span></a></h1>

<p class="MsoNormal3"><i class="calibre7"><span lang="HR">I ČELIK - HENRIK</span></i></p>

<p class="MsoNormal2"><span lang="HR">U davno doba, onda kada su se želje još
ispunjavale, živio vam kralj čije kćeri bijahu sve ljepojke, a najmlađa bila
tako lijepa da joj se i sunce, koje se nagledalo ljepote u svijetu, svaki put
iznova divilo kad bi joj sinulo u lice. Za kraljevskim dvorima pružala se
velika tamna šuma, a u šumi, pod starom lipom, nalazio se dubok studenac. U
koji bi dan pritisla vrućina, kraljevna bi odšetala u šumu i sjela na rub
hladnoga studenca, a kad bi joj bilo dugočasno, uzela bi se igrati zlatnom
loptom, svojom najdražom igračkom: hitala bi je uvis i dočekivala u ruke.</span></p>

<p class="MsoNormal2"><span lang="HR">Dogodilo se jednom, dok se tako igrala, da joj
se zlatna lopta nije vratila u ručicu ispruženu uvis, nego je pala pokraj nje,
udarila o tlo te se otkotrljala ravno u vodu. Kraljevna ostala gledajući za
njom, ali koje li koristi: lopta bila i nestala, potonula, a zdenac dubok,
dubok, ne vidiš mu dna. Okrenula kraljevna u plač, suza suzu sustiže. Jecala je
sve više i sve glasnije, nikako da se utješi. I dok je tako jadovala, odjednom
joj netko doviknu:</span></p>

<p class="MsoNormal2"><span lang="HR">— Što je tebi, kraljevno, te jecaš i tužiš da
bi se i kamen smilovao?</span></p>

<p class="MsoNormal2"><span lang="HR">Ona se obazre naokolo da vidi odakle glas, te
opazi žabu što je iz vode isturila debelu i ružnu glavu na površje.</span></p>

<p class="MsoNormal2"><span lang="HR">— Ah, ti si to, staro bućkalo — javi se
kraljevna. — Evo plačem zbog zlatne lopte, pala mi u studenac.</span></p>

<p class="MsoNormal2"><span lang="HR">— Nemoj se zbog toga žalostiti — preuze žaba —
ja ću ti u pomoć priskočiti. Ali što ćeš mi dati ako ti sa dna izvadim igračku?</span></p>

<p class="MsoNormal2"><span lang="HR">— Što god hoćeš, draga žabo — prihvati
kraljevna. — Možeš dobiti moje ruho, moj biser i drago kamenje, pa i zlatnu
krunu što je nosim... sve samo da mi vratiš moju zlatnu loptu.</span></p>

<p class="MsoNormal2"><span lang="HR">A žaba na sve uzvrati:</span></p>

<p class="MsoNormal2"><span lang="HR">— Neću ja tvoga ruha, tvog bisera ni dragog
kamenja, a ni tvoja mi zlatna kruna ne treba. Nego, ako me zavoliš pa da ti
budem drug u igri i zabavi, da pokraj tebe sjedim za stolom, da jedem iz tvoga
zlatnog tanjura i pijem iz tvoga pehara, i da spavam u tvojoj postelji... to
ako mi obećaš, zaronit ću na dno studenca i donijet ću ti tvoju zlatnu loptu.</span></p>

<p class="MsoNormal2"><span lang="HR">— Hoću, obećavam — prihvati kraljevna. — Obećavam
ti sve što hoćeš, samo mi donesi moju loptu.</span></p>

<p class="MsoNormal2"><span lang="HR">U sebi je pak govorila: »Što ta glupa žaba
brblja! Ona živi u vodi, među sebi sličnima, krekeće i ne može čovjeku biti
drug.«</span></p>

<p class="MsoNormal2"><span lang="HR">Kad je dobila obećanje, žaba zagnjuri u vodu,
uroni u dubinu i nakon časak - dva izroni opet na površje: u ustima je iznijela
loptu i bacila ju u travu.</span></p>

<p class="MsoNormal2"><span lang="HR">Silno se obradovala kraljevna kad je opet
ugledala svoju lijepu igračku: podiže je brže - bolje te odmah s njome
odskakuta odande.</span></p>

<p class="MsoNormal2"><span lang="HR">— Čekaj, stani! — uzvika se žaba za njom.
Čekaj, ponesi me, ne mogu ja tako brzati!</span></p>

<p class="MsoNormal2"><span lang="HR">Ali uzalud žabi sav kreket, kraljevna nije
marila, nego je trčala dok nije stigla na dvore: ondje je ubrzo zaboravila
jadnu žabu, koja se, žalosna, morala vratiti u svoj studenac.</span></p>

<p class="MsoNormal2"><span lang="HR">Sutradan, kad je kraljevna s kraljem i svim dvorjanima
sjela za stol i počela jesti iz svoga zlatnog tanjura, začulo se kako nešto
vani pljaska pljas - pljas, penje se mramornim stubama, a kad se po njima uspelo,
pokuca na vrata i jasno zazva:</span></p>

<p class="Sonet"><span lang="HR">Oj kraljevno, ti najmlađa,<br class="calibre2"/>
vrata meni ded otvori!</span></p>

<p class="MsoNormal2"><span lang="HR">Ona nato priđe vratima da ih otvori i da vidi
tko to kuca, a kad je otvorila, ono vani sjedi žaba. Kraljevna brže - bolje
zalupi vratima i vrati se za stol, ali sva u strahu.</span></p>

<p class="MsoNormal2"><span lang="HR">Kralj opazi kako je uzbuđena i kako joj srce
snažno udara, pa je upita:</span></p>

<p class="MsoNormal2"><span lang="HR">— Što je tebi, dijete, čega si se tako
uplašila? Je li to kakav div pred vratima što hoće da te odvede?</span></p>

<p class="MsoNormal2"><span lang="HR">— Ne, nije — odgovori ona — nije div nego
gadna žaba.</span></p>

<p class="MsoNormal2"><span lang="HR">— A što žaba hoće od tebe?</span></p>

<p class="MsoNormal2"><span lang="HR">— Ah, oče, kad sam jučer u šumi sjedila kraj studenca
pa se igrala, pala mi zlatna lopta u vodu. A kako sam za njom plakala, žaba mi
ju izvadila iz vode. Tražila je za to nagradu, pa joj ja obećala da će mi biti drug
u igri. Nije mi bilo ni nakraj pameti da če žaba ikamo iz svoje vode. A evo je
sada pred vratima, navrla da uđe k meni.</span></p>

<p class="MsoNormal2"><span lang="HR">Dotle se i drugi put začulo kucanje i
dozivanje:</span></p>

<p class="Sonet"><span lang="HR">Oj kraljevno, ti najmlađa,<br class="calibre2"/>
vrata sada ded otvori,<br class="calibre2"/>
zar ne mariš što još jučer<br class="calibre2"/>
ti na zdencu meni zbori?<br class="calibre2"/>
Oj kraljevno, ti najmlađa,<br class="calibre2"/>
vrata sada ded otvori.</span></p>

<p class="MsoNormal2"><span lang="HR">—</span><span lang="HR"> Obećanje valja i držati
— pouči je kralj. Hajde otvori!</span></p>

<p class="MsoNormal2"><span lang="HR">Kraljevna ode te otvori vrata, a žaba odmah uskoči
u dvoranu pa za kraljevnom susljedice, za njezinim petama, i tako sve do
njezine stolice.</span></p>

<p class="MsoNormal2"><span lang="HR">— Podigni me gore k sebi! — reče žaba.</span></p>

<p class="MsoNormal2"><span lang="HR">Skanjivala se kraljevna dok joj naposljetku
sam kralj ne zapovjedi da učini tako. Kad se žaba našla na stolici, htjede i na
stol, pa kada je već i gore sjela, obrati se kraljevni:</span></p>

<p class="MsoNormal2"><span lang="HR">— A sada mi primakni svoj zlatni tanjur da
jedemo zajedno!</span></p>

<p class="MsoNormal2"><span lang="HR">Učinila je doduše tako, ali se moglo jasno
vidjeti da joj baš nije po volji. Žabi je dobro prijalo, ali kraljevni gotovo
svaki zalogaj u grlu zapinjao. Najposlije će žaba zadovoljno:</span></p>

<p class="MsoNormal2"><span lang="HR">— Išlo mi je u tek, najedoh se dosita i lijepo
se umorih: prenesi me sada u svoju sobicu i pripremi svilenu posteljicu, valja
da počinemo.</span></p>

<p class="MsoNormal2"><span lang="HR">Kraljevna udari u plač, bojala se hladne žabe,
bojala se i da je dirne, a sada bi ta gadura još i da spava u njezinoj lijepoj
i čistoj postelji. Ali se kralj ljutnu i reče:</span></p>

<p class="MsoNormal2"><span lang="HR">— Nije red da onoga tko ti je u nevolji
pomogao, poslije prezireš.</span></p>

<p class="MsoNormal2"><span lang="HR">Tada ona sa dva prsta primi žabu, odnese je
gore u sobicu i tu je baci u kut. A kada je već legla, doskakuta žaba podno
postelje te će kraljevni:</span></p>

<p class="MsoNormal2"><span lang="HR">—</span><span lang="HR"> Umor me presvojio, i ja
bih da spavam kao i ti: digni me ili ću ti kazati ocu.</span></p>

<p class="MsoNormal2"><span lang="HR">Rasrdi se na to kraljevna, pograbi žabu te iz
sve snage njome tresnu o zid:</span></p>

<p class="MsoNormal2"><span lang="HR">— Eto ti na, gadna žabo, valjda </span><span lang="HR">ć</span><span lang="HR">e</span><span lang="HR">š</span><i class="calibre7"><span lang="HR"> </span></i><span lang="HR">se sada umiriti!</span></p>

<p class="MsoNormal2"><span lang="HR">Ali nuto čuda: kako žaba tresnu o zid i pade
na pod, ono se ondje umjesto žabe stvori kraljević lijepih i prijaznih očiju.
On sada, po želji kralja, njezina oca, postade njezin dragi drug i muž. On joj
pripovjedi kako ga je začarala opaka vještica te ga nitko nije mogao izbaviti
iz studenca nego samo ona, najmlađa kraljevna. Zatim da će sutra krenuti
zajedno u njegovu kraljevinu, i u tome legoše na počinak.</span></p>

<p class="MsoNormal2"><span lang="HR">Sutradan, kad ih je sunce probudilo, eto
kočije dvorima pred vrata: u kočiju upregnuto osam konja bijelih bjelcatih,
svakome na glavi bijela perjanica od nojeva perja, urešeni su lančićima od
samoga zlata, a kočiji straga stoji sluga mladog kraljevića, njegov vjerni
Henrik.</span></p>

<p class="MsoNormal2"><span lang="HR">A taj vjerni Henrik, kad mu je ono gospodar bio
pretvoren u žabu, toliko se rastužio da je sa tri čelična obruča opasao svoje
srce eda mu ne bi prslo od tuge i pustog jada.</span></p>

<p class="MsoNormal2"><span lang="HR">Kočijom što je s vjernim Henrikom pred dvore
stigla imao se mladi kraljević s najmlađom kraljevnom odvesti u svoju
kraljevinu: vjerni im Henrik pomože oboma u kočiju, a sam stade straga da
upravlja dugim uzdama, sav sretan i presretan što mu se gospodar napokon
izbavio.</span></p>

<p class="MsoNormal2"><span lang="HR">Pošto je kočija malko odmakla cestom, začu
kraljević nekakav prasak, kao da se nešto lomi. Okrenu se on Henriku te mu
doviknu:</span></p>

<p class="MsoNormal2"><span lang="HR">— Eto ti se kola lome!</span></p>

<p class="MsoNormal2"><span lang="HR">A Henrik mu odgovori:</span></p>

<p class="Sonet"><span lang="HR">Nisu kola, gospodaru,<br class="calibre2"/>
no čelični obruč puca<br class="calibre2"/>
sa mojega evo srca<br class="calibre2"/>
što je dugo tugovalo,<br class="calibre2"/>
teške boli bolovalo,<br class="calibre2"/>
u studencu dok ste žili,<br class="calibre2"/>
žabom ondje dok ste bili.</span></p>

<p class="MsoNormal2"><span lang="HR">Dok su se tako vozili, prasnulo je još jednom,
pa onda opet, a kraljević sveudilj mišljaše da se kola lome. Ali su to samo
obruči spadali sa srca vjernome Henriku, zato što mu gospodar bijaše izbavljen
i sretan.</span></p>

</div>

</body></html>
