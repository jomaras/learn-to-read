<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_41" class="calibre4"><a name="_Toc362253543" class="pcalibre pcalibre1 calibre1" id="_Toc362253543"></a><a name="_Toc342757877" class="pcalibre pcalibre1 calibre1" id="_Toc342757877"><span lang="HR" class="calibre1">Priča o
braći Grimm</span></a></h1>

<p class="MsoNormal2"><span lang="HR">Svaki čovjek, svaka obitelj ima svoju priču, i
svaku tu priču mogli bismo početi kao što počinju i ove što ste ih netom
pročitali: »Bio jednom...« ili »Ono vam nekoć bio...«</span></p>

<p class="MsoNormal2"><span lang="HR">Tako bismo i životnu priču braće Grimm, koja
skupiše ove bajke i priče (i još mnoge druge) gotovo prije dva stoljeća (prva
je zbirka izišla 1812, druga 1815), mogli početi: »Bila nekoć dva brata...«</span></p>

<p class="MsoNormal2"><span lang="HR">Eh, ali nisu bila samo dva: bijaše ih pet i
jedna:sestra. (Možete zamisliti kako je ta sestrica bila voljena i mažena:
ljubimica cijele obitelji.) A naša dva brata, Jacob i Wilhelm, bijahu
najstariji: Jacob je rođen 1785, a Wilhelm 1786. Postojbina im je: mjestance
Hanau u pokrajini Hessenu, u Njemačkoj. Sestrica koju spomenusmo, Charlotta,
odmila zvana »Draga Lotta«, bijaše mezimče, najmlađe dijete. Između dvojice
najstarije braće i »Drage Lotte« još su tri brata: Karl Friedrich,, koji je
postao trgovcem, pa Ferdinand Philip, s kojim je dugo bilo povuci - potegni,
ali se poslije popravio pa se od »crne ovce« prometnuo u knjižara, onda u
korektora, pa urednika i najposlije, u spisatelja: za njim Ludwig, koji je
neprestano štogod crtao, te ga prozvaše »Brat Slikar«, i koji je poslije zaista
postao slikar i profesor na Umjetničkoj akademiji u Kasselu: on je ujedno i
prvi ilustrator Jacobovih i Wilhelmovih bajki i priča.</span></p>

<p class="MsoNormal2"><span lang="HR">Otac im bijaše Philipp Wilhelm Grimm (1751 —
1796), odvjetnik po zanimanju, a majka Dorothea rođena Zimmer (1755— 1808), kći
jednog pravnika. Nije ocu baš išlo dobro, iako je imao lijepo zvanje i mali
posjed pride (s kojeg se obitelj opskrbljivala mlijekom i povrćem), jer otac
očito ne bijaše poslovan odvjetnik</span></p>

<p class="MsoNormal2"><span lang="HR">nego čovjek meka srca, pa je za svoje, usluge
— žalbe, molbe i pritužbe što ih je sastavljao zaduženim okolnim seljacima i
obespravljenim mjesnim pučanima — tražio malo ili ih je pružao besplatno. Svako
je vrijeme za malog čovjeka loše vrijeme, pa tako bijaše i ono: kraljevine i
kneževine, vojvodstva i grofovije, gradovi i općine, udarile na sirotinju svoje
poreze i prireze, namete, daće i danke, a i Crkva tražila svoje. Bijeda i
nepravda!</span></p>

<p class="MsoNormal2"><span lang="HR">I obitelji Grimm bivalo sve teže, mnoga je
usta valjalo hraniti, pa otac naposljetku diže ruke od svoga odvjetništva i
postaje sudski činovnik — sluga one iste osiljene birokracije protiv koje se
borio pomažući ugnjetenima. Obitelj prelazi u Steinau, očev rodni kraj. Ondje
se rađa i sestrica Lotta, ali se ona tek dohvatila treće kad već umire otac u
četrdeset i četvrtoj godini života. Najstarijem sinu, Jacobu, tada je istom
jedanaesta, a Wilhelmu deseta. Kad im kasnije umrije i majka, Lotta je u
petnaestoj, i ona otad vodi braći kućanstvo.</span></p>

<p class="MsoNormal2"><span lang="HR">U svakoj se obitelji nađe koja dobra teta, pa
se tako i Grimmovima našla u nevolji očeva sestra, dobrostojeća udovica, bez djece,
teta Juliana Charlotta Friederika Schlemmer.</span></p>

<p class="MsoNormal2"><span lang="HR">Osnovno znanje stječu djeca uglavnom u
privatnoj pouci, mimo pravi školski sustav. Uz ostalo, pouka obuhvaća i
latinski, violinu i glasovir. Srednje i više obrazovanje, a pogotovu visoko, u
ono je vrijeme bilo stvar novca i staleža. Sada u pomoć uskače i druga teta,
Henrietta Zimmer, neudana majčina sestra, prva dvorska dama grofice i potonje
kneginje od Hessena: ona nećake Jacoba i Wilhelma poziva u Kassel, hessenski
glavni grad, i školuje ih o svome trošku.</span></p>

<p class="MsoNormal2"><span lang="HR">Pošto završe gimnaziju, Jacob i Wilhelm
prelaze u Marburg, na sveučilište, ali to nipošto nije išlo glatko: teta
Henrietta morala je ishoditi posebno grofovo odobrenje za upis svojih nećaka,
jer njihov otac nije bio plemić nego samo sudski tajnik, običan činovnik.</span></p>

<p class="MsoNormal2"><span lang="HR">Oba se brata upisuju na pravo, koje je
obiteljsko zvanje: pravnik im bijaše otac, pravnik bijaše i djed, majčin otac.</span></p>

<p class="MsoNormal2"><span lang="HR">Dječaci stanuju u istoj sobi, kao što su
stanovali u roditeljskoj kući, kao što su stanovali i u Kasselu, dok su
polazili gimnaziju. I gotovo će sav život braća živjeti zajedno, pa čak i kad
se Wilhelm, mlađi i nježniji brat, slaba zdravlja, oženi. A cio će život i
raditi zajedno.</span></p>

<p class="MsoNormal2"><span lang="HR">Braća žive nadasve skromno, a studiraju
marljivo. Ne gube vrijeme na zabave, a kad su slobodni, »gutaju« knjige i
slušaju predavanja iz povijesti, književnosti, jezikoslovlja, ponekad čak i na
štetu prava. Od malog džeparca kupuju knjige kao što su činili u srednjoj školi
— to su prvi svesci njihove i danas čuvene knjižnice.</span></p>

<p class="MsoNormal2"><span lang="HR">Marburg je mjesto njihovih prvih društvenih,
književnih i znanstvenih dodira i veza, od kojih mnoge postaju prijateljske i
doživotne. Njihov profesor, učenjak Friedrich Karl von Savigny</span><a href="BGBajkeiPrice_split_047.htm#_ftn1" name="_ftnref1" title="" class="pcalibre pcalibre1" id="_ftnref1"><span class="MsoFootnoteReference"><span lang="HR" class="calibre3"><span class="MsoFootnoteReference"><span lang="HR" class="calibre10">[1]</span></span></span></span></a><span lang="HR">,
utemeljitelj historijske pravne škole (svako pravo potječe od običajnog prava),
ima bogatu knjižnicu, u kojoj braća Grimm nalaze zbirku ljubavnih pjesama što
su ih sastavljali srednjovjekovni njemački trubaduri. Braća se oduševljavaju
zvonkom poezijom prohujalih stoljeća, i možemo uzeti da su već tada odredili
smjer svoga budućeg interesa i rada. Pogotovu se taj interes izbistrio i
utvrdio kad se braća upoznaju sa zbirkom pučkih pjesama što su ih u
romantičarskoj maniri, pod naslovom »Dječakov rog obilja«, objavili Ludwig von
Arnim i Clemens Brentano. Von Arnim braći je prijatelj i savjetnik, poticatelj
i pomagač, a pogotovu je to njegova žena Bettina, Brentanova sestra, jedna od
najobrazovanijih žena svoga vremena, i sama spisateljica.</span></p>

<p class="MsoNormal2"><span lang="HR">Studentske godine braće Grimm (1802 - 1807)
obilježene su prijetećim Napoleonovim pohodima. Od Napoleonove pobjede u Italiji,
pa idućih petnaest godina, politička se karta Europe gotovo danomice mijenjala.</span><a href="BGBajkeiPrice_split_047.htm#_ftn2" name="_ftnref2" title="" class="pcalibre pcalibre1" id="_ftnref2"><span class="MsoFootnoteReference"><span lang="HR" class="calibre3"><span class="MsoFootnoteReference"><span lang="HR" class="calibre10">[2]</span></span></span></span></a><span lang="HR">
Napoleon je Francuskoj pripojio Italiju, Belgiju, Nizozemsku, Španjolsku,
njemačke kneževine i gotovo polovinu europskog stanovništva (tadašnji
sedamdeset i jedan milijun). Tako je 1806. došao na red i zavičaj Grimmovih —
Hessen, a nakon godine dana Napoleon je od izbornih kneževina Hessen i
Hannover, od vojvodstva Braunschweig i od pruskih posjeda zapadno od Labe
stvorio umjetnu političku tvorevinu Kraljevinu Vestfaliju s prijestolnicom u
Kasselu, i toj vazalnoj državi za kralja postavio svoga brata Jérômea.</span></p>

<p class="MsoNormal2"><span lang="HR">Iako su braća Grimm završila pravni studij,
nisu se pravom bavili, bar ne praktično, onako kako pravo danas shvaćamo.
Njihov znanstveni interes bijaše širi i dublji. Vrijeme romantizma — a to je
ono vrijeme u kojemu su Grimmovi živjeli — u početku vrijeme nemirno,
višeslojno, razliveno, kasnije se jasno okreće nacionalnome. Kao da i pojedinci
i narodi u izvorima svoje prošlosti i tradicije traže uporište i zaklon svojoj
ugroženoj egzistenciji, jer je Napoleonova sjena nad Europom bila sve veća i
tamnija. Probuđena nacionalna svijest, svijest o vlastitoj samosvojnosti i
posebnosti, probudila je i razmahala zanimanje za sve pučko, za sve narodne
umotvorine što su dotad živjele u rezervatu pučke predaje.</span></p>

<p class="MsoNormal2"><span lang="HR">I braća Grimm, kao i mnogi drugi, još od
studentskih dana obuzeti jednakim osjećajem, kopaju po tamnim dubinama narodnog
života: skupljaju narodne bajke i priče, pjesme i drugo blago, ne samo njemačko
nego i drugih naroda, bave se starogermanskom književnošću i etnologijom,
proučavaju stare spise običajnog prava, analiziraju genezu jezičnih tvorbi, i
sve to predaju u nastavnom predmetu što se zove Poznavanje starina. (Braća su
sveučilišni profesori najprije u Götingenu, pa u Berlinu, pošto su prije toga
bili knjižničari, a Jacob se okušao i u drugim zanimanjima.)</span></p>

<p class="MsoNormal2"><span lang="HR">O svim tim temama napisali su više od šezdeset
knjiga, što zajedno, što posebno (prve su im knjige izišle 1811. — Jacobu je
dvadeset i šesta godina, a Wilhelmu dvadeset i peta), od kojih su najvažniji
prvi svesci Njemačkog rječnika, što će ga nastaviti generacije filologa i što
će biti završen tek 1961 (trideset i dva sveska).</span></p>

<p class="MsoNormal2"><span lang="HR">No, da su napisali samo filološke i pravne
knjige i utemeljili Njemački rječnik — a rječnici su uvijek velik kulturni
događaj u povijesti svakog jezika — znanstvena reputacija braće Grimm živjela
bi samo unutar granica njihove domovine i njemačkoga jezičnog područja, i među
onima koji se bave germanistikom i pravnom povijesti. Tek su bajke i priče
proslavile braću Grimm, ali ne odmah. Prva izdanja nisu dobila povoljnu ocjenu.
Strogi znanstveni duh Jacoba Grimma smatrao je da sakupljeno blago treba
prenijeti točno onako kako je kazivano. Ali ta točnost u jeziku, izričaju,
atmosferi bijaše pomalo gruba, sirova i nametljiva gradskim stanovnicima. Tek
pošto ih je Wilhelmovo pero prilagodilo, osuvremenilo i odjenulo u »svileno
ruho« u »Malom izdanju« iz 1825, one su počele svoj pohod u svijet.</span></p>

<p class="MsoNormal2"><span lang="HR">Iako su braća radila zajedno (i većinu svoga
vijeka živjela zajedno), bijahu u značaju i temperamentu posve različita. Jacob
bijaše znanstvenik, Wilhelm pjesnik; Jacob izoštren kritik, Wilhelm istančan
poetski duh; Jacob istražitelj, Wilhelm majstor — tkalac na književnom razboju;
Jacob odlučan, čvrst, izdržljiv, a Wilhelm blag i boležljiv; Jacob čest putnik
(čak i u diplomatskom poslu), Wilhelm sjedilac, okrenut svojoj obitelji i
svojim prijateljima. Ta se različitost značaja ogledala i u njihovu poslu, ali
kad su zajedno radili, ne bi se moglo reći gdje prestaje rad jednoga brata, a
gdje počinje rad drugoga.</span></p>

<p class="MsoNormal2"><span lang="HR">Ipak je Jacob ostao neženja, a blagi se bratac
Wilhelm oženio (1825, kad mu bijaše trideset i deveta). Oni su i dalje zajedno
stanovali. Wilhelmova žena Dorothea Wild, odmila zvana Dörtchen (Dorica),
uravnotežena, ozbiljna i obrazovana, pružila im je obojici ugodan i udoban dom,
s ozračjem mira, sklada i prijateljstva. U takvoj su racionalnoj, emocionalnoj
i radnoj atmosferi rasla i Wilhelmova djeca: Herman, Rudolf i Augusta. (Braća
su za života dočekala i književne uspjehe Wilhelmova sina Hermana, koji postaje
uvažen povjesničar umjetnosti i književnosti i profesor na Berlinskom
sveučilištu.)</span></p>

<p class="MsoNormal2"><span lang="HR">Braća Grimm umrla su u Berlinu: Wilhelm 1859,
Jacob 1863. Njihove su bajke i priče preskočile vrijeme i prostor: dopale su u
sve kutke svijeta, a objavljuju se i čitaju neprestano. (Po jednoj statistici
UNESCO-a, uz Bibliju, najčitanije su štivo na svijetu.) I ova priča o braći
Grimm zaista se može završiti kao i mnoge priče i bajke što su ih zapisali: »Ako
nisu umrli, onda još i danas žive...« Žive u svojim bajkama i pričama. A
njihove bajke i priče žive u srcima djece, i srca odraslih podsjećaju na
maštovite sne djetinjstva.</span></p>

<p class="MsoNormal6"><i class="calibre7"><span lang="HR">Blaga
Aviani</span></i></p>

</div>

</body></html>
