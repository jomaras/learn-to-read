<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_27" class="calibre4"><a name="_Toc362253529" class="pcalibre pcalibre1 calibre1" id="_Toc362253529"></a><a name="_Toc342757863" class="pcalibre pcalibre1 calibre1" id="_Toc342757863"><span lang="HR" class="calibre1">POSTOLAR
I PATULJCI</span></a></h1>

<p class="MsoNormal2"><span lang="HR">Bio jednom postolar koji je bez svoje krivnje
toliko osiromašio da mu je ostalo kože još samo za jedan jedini par postola, to
jest cipela. Uvečer on skroji postole, u nakani da ih sutradan na objutru uzme
u rad. Imao je čistu savjest pa je mirno legao u postelju, na počinak, izmolio
molitvu te u blažen san zaveslao.</span></p>

<p class="MsoNormal2"><span lang="HR">Kad je objutrilo, on ustao, sišao u radionicu
i htio sjesti za svoj posao, kad ono — gle čuda! obadvije postole, lijeva i
desna, već gotove, obadvije sasvim dovršene stoje na njegovu stolu!</span></p>

<p class="MsoNormal2"><span lang="HR">U čudo zapao postolar i nije znao što da na to
kaže. Uze on postole u ruke da ih izbližeg promotri. Bile su tako dobro i
lijepo izra</span><span lang="HR">đ</span><span lang="HR">ene da ni jedan ubod ni
šav nije otišao ukrivo, baš pravi majstorski rad. »Nema šta, dobro su
načinjene, ni ja ne bih bolje«, reče postolar u sebi.</span></p>

<p class="MsoNormal2"><span lang="HR">Uskoro naišao i kupac, pa kako mu se postole
svidješe, on ih kupi i za njih plati više od obične cijene.</span></p>

<p class="MsoNormal2"><span lang="HR">Utrškom je postolar mogao kupiti dovoljno kože
za dva para postola, pa on i učini tako. Uvečer skroji kožu da ujutro, odmoren
i čio, prione na posao. Ali mu nije trebalo prianjati, jer kad je ustao, bijahu
postole već gotove, oba para, a nisu poslije izostali ni kupci </span><span lang="HR">koji mu platiše toliko da je tim novcem mogao kupiti kože za četiri
para postola.</span></p>

<p class="MsoNormal2"><span lang="HR">Ujutro nađe i ta četiri para gotova. I sve se
to nastavljalo, ponavljalo se dan za danom: što bi uvečer skrojio, to ujutro
bilo gotovo, izrađeno, tako te je postolar naskoro opet imao dovoljno za
pristojan život, a naposljetku je postao imućan majstor.</span></p>

<p class="MsoNormal2"><span lang="HR">Jedne večeri, kad se bližio Božić, čovjek opet
skrojio svoje, pa sa ženom, prije nego što će na počinak, zađe u razgovor o
neobičnim događajima što su okrenuli njihovu sudbinu:</span></p>

<p class="MsoNormal2"><span lang="HR">— Kako bi bilo da noćas bdimo i vidimo tko nam
to pruža takvu ruku pomoćnicu?</span></p>

<p class="MsoNormal2"><span lang="HR">Žena bijaše sporazumna. Upali ona posvjet
dolje u radionici, pa se s mužem sakri u kutu, za odjećom što je ondje visjela:
odatle oni uzeše motriti.</span></p>

<p class="MsoNormal2"><span lang="HR">Kad je izbila ponoć, eto unutra dvojice
patuljaka — Bože dragi, mali li su, ljupki li su! Sjedoše oni na klupu za
postolarev radni stol, dohvatiše skrojene kože, primiše ih svojim spretnim
prstićima, pa udri okretno i žustro bosti, šiti i prošivati, zatezati i
kuckati, sve tako brzo i vješto da je postolar izvalio oči od golemog čuda:
nikad majstor u svome životu nije vidio da se postole prave tako hitro i
lijepo.</span></p>

<p class="MsoNormal2"><span lang="HR">I nisu mališi prestali dok nisu sve uradili i
dok nije sve, par do para, bilo poredano na stolu. Tek tada odoše odande, učas
izduhnuše iz radionice.</span></p>

<p class="MsoNormal2"><span lang="HR">Kad je svanulo jutro, reći če žena mužu:</span></p>

<p class="MsoNormal2"><span lang="HR">— Tako, sad znamo: patuljci rade za nas, oni
su nas učinili bogatima, pa bi red bio da i mi pokažemo koliko smo im zahvali.
Jadni mališani idu po svijetu naokolo, a na njima odjeća slaba i kukavna, te se
moraju smrzavati.</span></p>

<p class="MsoNormal2"><span lang="HR">Postolar bio suglasan s njome.</span></p>

<p class="MsoNormal2"><span lang="HR">— Znaš što? — nastavi žena. — Primit ću se
posla pa im skrojiti i sašiti, jednomu i drugomu, lijepu košuljicu, prslučić,
kaputi</span><span lang="HR">ć</span><span lang="HR"> i hlačice, i obadvojici
isplesti par bječvica. Ti im pak načini svakome par malih postola.</span></p>

<p class="MsoNormal2"><span lang="HR">— Eh, baš mi je po volji, pogodila si ono što
i ja mislim — prihvati muž.</span></p>

<p class="MsoNormal2"><span lang="HR">Uvečer, kad su sve dovršili, muž i žena
staviše na stol darove umjesto skrojene kože, pa se sakriše, da bi iz svoga
skrovišta gledali što će mališani na to.</span></p>

<p class="MsoNormal2"><span lang="HR">U ponoć eto patuljaka: priđoše oni da se odmah
late posla, i silno se začudiše kad umjesto skrojene kože nađoše lijepo ruho,
lijepu odjeću i obu</span><span lang="HR">ć</span><span lang="HR">u. Čudili se u početku,
a potom se obradovali, okrenuli u veliko veselje. </span><span lang="HR">Dok bi
dlanom o dlan, odjenuli se u novo ruho, pa od radosti rukama gladili lijepu
odjeću na sebi i pjevali:</span></p>

<p class="Sonet"><span lang="HR">Baš smo zgodni, čemu kriti,<br class="calibre2"/>
lijepi smo i naočiti,<br class="calibre2"/>
odsad ćemo ljepše žiti,<br class="calibre2"/>
postolari prestat biti.</span></p>

<p class="MsoNormal2"><span lang="HR">Igrali su i plesali, skakali i pocupkivali po
stolcima i klupama, i najposlije otplesali na vrata van. Onda se više nisu
pojavili, ali je postolaru dobro bilo, sreća ga pratila u svemu čega bi se
prihvatio, i lijepo je tako poživio sve do smrti.</span></p>

</div>

</body></html>
