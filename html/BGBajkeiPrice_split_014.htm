<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_13" class="calibre4"><a name="_Toc342757850" class="pcalibre pcalibre1 calibre1" id="_Toc342757850"></a><a name="_Toc362253515" class="pcalibre pcalibre1 calibre1" id="_Toc362253515"></a><a name="_Toc342757849" class="pcalibre pcalibre1 calibre1" id="_Toc342757849"><span lang="HR" class="calibre1">TRI BRATA OD ZANATA</span></a></h1>

<p class="MsoNormal2"><span lang="HR">Ono vam jednom bio starina što je imao tri
sina i nikakva drugog imutka osim kuće u kojoj su živjeli. Svaki je sinak želio
da njemu pripadne kuća po očevoj smrti, a otac svu trojicu podjednako volio, pa
nije znao što će i kako će a da ni jednome sinku ne učini krivo. Kuće nije htio
prodati jer ju je naslijedio od svojih predaka — inače bi novac, dakako, lako
podijelio sinovima. Domišljao se on svakojako i naposljetku se domisli; pozva
sinove te će im ovako:</span></p>

<p class="MsoNormal2"><span lang="HR">— Hajte u svijet i za srećom se ogledajte.
Neka svaki izuči kakav zanat, pa kad se onda vratite ovamo, kuća će pripasti
onome koji izvede najbolje umještvo u svome zanatu.</span></p>

<p class="MsoNormal2"><span lang="HR">Sinovi bijahu s time sporazumni. Najstariji
odluči da bude kovač i potkivač, srednji brijač, a najmlađi učitelj u
mačevanju. Potom se dogovoriše o vremenu kada će se opet naći kod kuće,
pozdraviše se s ocem i tako krenuše.</span></p>

<p class="MsoNormal2"><span lang="HR">Sreća je poslužila svu trojicu, svaki je od
njih našao valjana majstora u koga je mogao čestito izučiti zanat. Kovač
potkivao kraljevske konje i u sebi govorio: »Ne brini, kuća ti neće izmaknuti,
tvoja je.« Brijač brijao samo otmjenu gospodu te i on mislio da je kuća već
njegova. Najmla</span><span lang="HR">đ</span><span lang="HR">i se izvještio u
mačevanju; dobio je doduše poneki udarac, ali je stiskao zube i u sebi kazivao:
»Budeš li se bojao udarca, ode kuća u nepovrat.«</span></p>

<p class="MsoNormal2"><span lang="HR">Kad je došlo dogovoreno vrijeme, vratiše se
braća očevoj kući na sastanak. Tu su sjedili i vijećali — ali kako naći
najbolju priliku da pokažu svoje umijeće? I dok su oni tako sjedili i o tome
raspredali, odjednom ugledaju zeca kako trči preko polja.</span></p>

<p class="MsoNormal2"><span lang="HR">— Haj, haj, ovaj mi dolazi baš kao naručen! — uzviknu
brijač.</span></p>

<p class="MsoNormal2"><span lang="HR">I u tim riječima dohvati pliticu i sapun te
uze praviti sapunicu sve dok zec nije prišao u blizinu. Kad je onud naišao, on
ga u trku nasapuna i obrija, a ne zaboravi ni brke mu podrezati. I nije ga pri
tome ni porezao niti mu ma i dlaku povrijedio.</span></p>

<p class="MsoNormal2"><span lang="HR">— Eh, ta ti valja! — dočeka otac. — Ako druga
dvojica ne prionu svojski, kuća je tvoja.</span></p>

<p class="MsoNormal2"><span lang="HR">Nije dugo potrajalo kadli ugledaše nekakva
gospodina u kolima — jure kola da se sve praši.</span></p>

<p class="MsoNormal2"><span lang="HR">— Sad ćeš, oče, vidjeti što ja umijem — isprsi
se potkivač.</span></p>

<p class="MsoNormal2"><span lang="HR">I to rekavši, potrča za kolima, skide konju u
punom trku sve četiri potkove te mu udari nove.</span></p>

<p class="MsoNormal2"><span lang="HR">— Baš si momak i pol! — pohvali ga otac. — Majstor
si u poslu kao i tvoj brat u svome, i zaista ne znam kome da ostavim kuću.</span></p>

<p class="MsoNormal2"><span lang="HR">Uto se javi treći:</span></p>

<p class="MsoNormal2"><span lang="HR">— Dopusti, oče, da i ja pokažem svoje
umještvo.</span></p>

<p class="MsoNormal2"><span lang="HR">A kako je u taj čas počela kiša, isuka on svoj
mač i uze njime vitlati nad glavom, tako te ni kap ne pade na nj. A kad je kiša
okrenula jače i najposlije ulila kao iz kabla, zavitla on mačem sve brže i brže
i ostade suh kao da sjedi pod krovom: ni kap ga nije okvasila.</span></p>

<p class="MsoNormal2"><span lang="HR">Kad je otac to vidio, silno se začudi te
uzviknu:</span></p>

<p class="MsoNormal2"><span lang="HR">— Ti si izveo najveću majstoriju, tvoja je
kuća.</span></p>

<p class="MsoNormal2"><span lang="HR">Ostala dvojica bijahu time zadovoljna, nisu se
protivili. Voljela se braća među sobom, pa sva trojica ostala u kući i bavila
se svaki svojim zanatom. A kako bijahu okretni i vrsni poslenici, zarađivali su
mnogo novaca. Živjeli su zadovoljno i sretno sve dok nisu prisukali svoj vijek.
Kad se jedan između njih razbolio pa umro, ucvilješe se druga dvojica tako i
toliko te i oni obolješe i naskoro umriješe. Sve ih sahraniše u jedan grob.
Kako su se voljeli i bili složna braća, to i u smrti ostadoše zajedno.</span></p>

</div>

</body></html>
