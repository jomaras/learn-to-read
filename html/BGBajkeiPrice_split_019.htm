<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_18" class="calibre4"><a name="_Toc362253520" class="pcalibre pcalibre1 calibre1" id="_Toc362253520"></a><a name="_Toc342757854" class="pcalibre pcalibre1 calibre1" id="_Toc342757854"><span lang="HR" class="calibre1">GUŠČARICA
NA STUDENCU</span></a></h1>

<p class="MsoNormal2"><span lang="HR">Nekoć vam bila bakica što je već grohnula od
duboke starosti, a živjela ona sa svojim jatom gusaka u zabiti i samoći među
brdima: tu je starica imala kućicu, malu majušnu, moćnom šumom okruženu.</span></p>

<p class="MsoNormal2"><span lang="HR">Svakoga božjeg dana kad bi jutro objutrilo
dohvatila bi bakica svoju štaku i odgegala u šumu. Bijaše ona tu vrlo radina i
valjana, i više nego što bi čovjek mogao pomisliti, uzimajući u obzir one mnoge
godine što ih je prebacila preko grbače: žela je i skupljala travu za guske,
trgala i brala divlje voće dokle joj ruke dosezahu, pa bi sve to trpala u
košare, prtila na leđa i nosila kući. Čovjek bi pomislio da će je teško breme
presavinuti i k zemlji pritisnuti, ali ga je ona uvijek vedro nosila i sretno
doma donosila.</span></p>

<p class="MsoNormal2"><span lang="HR">Kad bi koga srela na svome putu, ljubazno bi
ga pozdravila i za zdravlje upitala:</span></p>

<p class="MsoNormal2"><span lang="HR">— Dobro jutro, dragi zemljače! Kako je, kako
zdravlje? Lijepo vrijeme danas. Čudite se što vučem travu? Eh, da, svatko mora
prtiti svoje breme.</span></p>

<p class="MsoNormal2"><span lang="HR">Ipak je ljudi nisu rado sretali, milije im
bilo da je zaobiđu, da im ona na put ne naiđe. Kad bi otac onuda prolazio sa
svojim sinkom i na nju se namjerio, potiho bi govorio dječaku:</span></p>

<p class="MsoNormal2"><span lang="HR">—</span><span lang="HR"> Čuvaj se matore,
potuljena je to lija: svim je mastima namazana, vještica je ona i ništa drugo.</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Jednog jutra naočit mlad čovjek prolazio
šumom. Sunce divno sjalo, ptičice pjevale i cvrkutale, svjež lahor pirkao kroz
granje i tiho pokretao lišće. Momak kročio sav radostan. Još nikoga nije sreo
na putu, ali odjednom opazi staru vješticu kako se priginje tlu i srpom travu
žanje. Čitavu hrpu nabila je već u vreću, a pokraj nje stajale još dvije košare
pune divljih krušaka i jabuka.</span></p>

<p class="MsoNormal2"><span lang="HR">— Ali, bakice, kako ćeš sve to ponijeti? — upita
je mladić.</span></p>

<p class="MsoNormal2"><span lang="HR">— Hja, moram, dragi gospodine — odgovori
starica. — Djeca bogatih, dakako, ne moraju, a seljak ne veli uzalud:</span></p>

<p class="Sonet"><span lang="HR">Od tereta preturena<br class="calibre2"/>
leđa bogme pogurena.</span></p>

<p class="MsoNormal2"><span lang="HR">—</span><span lang="HR"> A bi li mi htio pomoći?
— proslijedi starica kad je vidjela da je momak malko zastao kraj nje. — Leđa
su ti, eto, ravna, a noge mlade, neće ti biti teško. Ni kuća nije daleko, eno
je odmah za brijegom, na ledini: dok bi dlanom o dlan već si gore.</span></p>

<p class="MsoNormal2"><span lang="HR">Mladi se čovjek sažali na staricu:</span></p>

<p class="MsoNormal2"><span lang="HR">— Otac mi doduše nije seljak nego bogat grof odgovori
joj on — ali da vidiš kako i mi znamo nositi a ne samo seljaci, evo ću ti
ponijeti to breme.</span></p>

<p class="MsoNormal2"><span lang="HR">— Baš će mi biti drago ako htjedneš. Trebat će
ti svakako sat hoda, a što je to već tebi! A jabuke i kruške valjat će ti isto
tako ponijeti.</span></p>

<p class="MsoNormal2"><span lang="HR">Mladom grofu učini se ipak nekako sumnjivim
kad je sada čuo da će mu trebati sat hoda: gle, prije, dok bi samo dlanom o
dlan, to jest učas, a sad odjednom — čitav sat! Ali ga starica više nije
pustila: uprtila mu breme na leđa, a u ruke mu tutnula obje košare.</span></p>

<p class="MsoNormal2"><span lang="HR">— Eto vidiš, sasvim je lako — napomenu stara.</span></p>

<p class="MsoNormal2"><span lang="HR">— Ne, nije baš lako — odgovori mladi grof, a
lice mu se bolno iskrivi. — Vreća na leđima pritišće kao da je u njoj samo
kamenje, a jabuke pak i kruške otežale kao da su od olova, pa jedva već i
dišem.</span></p>

<p class="MsoNormal2"><span lang="HR">Ote mu se dubok uzdah, i htjede on već zbaciti
sav teret sa sebe, ali mu stara ne dopusti.</span></p>

<p class="MsoNormal2"><span lang="HR">— Gle ti njega! — porugljivo će stara. — Mladi
gospodin neće i ne može nositi što sam ja, starica, vec bezbroj puta teglila!
Puna su im usta lijepih riječi, a kad treba malko povući, onda se kojekako
izmotavaju te bi izmakli. Hajde, kreći, što si stao! Ne skanjuj se nego se
miči, pruži korak! Nitko ti drugi pod breme neće pleća podmetnuti!</span></p>

<p class="MsoNormal2"><span lang="HR">Dok je išao po ravnu, još kako - tako; ali kad
su došli u pobrdalj pa se valjalo peti uzbrijeg, a kamenje se pod nogama
kotrljalo nizdol kao da je živo, eh, onda mu se prevršila mjera. Kapi znoja,
krupne kao grašak, probile ga po čelu i potekle curkom niz leđa, sad vruće, sad
hladne.</span></p>

<p class="MsoNormal2"><span lang="HR">— Bakice — protuži momak, sav usopljen — ne
mogu dalje, malko ću počinuti.</span></p>

<p class="MsoNormal2"><span lang="HR">— Ne sada i ne ovdje, za ime Božje! — usprotivi
se starica. — Odmarat ćeš se kad stignemo gore, ali sada moraš naprijed. Nikad
ne možeš znati kada će ti ovo biti na korist.</span></p>

<p class="MsoNormal2"><span lang="HR">— Znaš, stara, već si pretjerala! — ljutito će
joj mladi grof.</span></p>

<p class="MsoNormal2"><span lang="HR">I htjede zbaciti breme sa sebe. Ali ništa od
toga, uzalud mu trud i muka — breme kao da je sraslo s leđima. Vrtio se mladić
i meškoljilo, no nikako da se oslobodi. Stara se samo smijuljila i zadovoljno
cupkala sa svojom štakom.</span></p>

<p class="MsoNormal2"><span lang="HR">— Nemoj se ljutiti, dragi gospodine — najposlije
će ona. — Evo si pocrvenio kao pijetlova kresta. Samo strpljivo nosi svoje
breme. Strpljen, spašen. Kad dođemo kući, dat ću ti dobru napojnicu.</span></p>

<p class="MsoNormal2"><span lang="HR">Pa i što je već mogao? Valjalo mu se pomiriti
sa sudbinom i strpljivo tabati za starom. Ona sve žustrija, a njemu teret sve
teži, sve ga više pritišće. Odjednom stara skoči i vinu se uvis, učas se na</span><span lang="HR">đ</span><span lang="HR">e na njegovoj punoj vreći i gore se smjesti:
premda mršava i suhonjava kao suha pastrva, težila je više nego najdeblja
seoska cura.</span></p>

<p class="MsoNormal2"><span lang="HR">Mladiću koljena drhturila i klecala, ali mu
pomoći ne bijaše, jer kad bi zastao, udarala ga stara prutom i koprivama po
nogama. Neprestano uzdišući i stenjući, uspinjao se uzbrdo, i tako naposljetku
stigoše staričinoj kući, a stigli su baš kad njemu, štono riječ, duša već
bijaše izišla navrh jezika.</span></p>

<p class="MsoNormal2"><span lang="HR">Kad su guske ugledale staru, istegoše vratove
i uzmahnuše krilima, i poletješe joj u susret kričući i gačući: ga - ga, ga -
ga! Za jatom, vitlajući šibom u ruci, kročila postarija drusla nezgrapnica,
curetina pokrupna i posnažna, a ružna, bogo mili, kao što je ružna mrkla noć.</span></p>

<p class="MsoNormal2"><span lang="HR">— Majčice — oslovi guščarica staru — nije li
vam se što ispriječilo na putu te vas toliko dugo ne bijaše.</span></p>

<p class="MsoNormal2"><span lang="HR">— Ne, nije ništa, kćerce moja — sa svoje će
strane stara u objašnjenje — ništa mi se nije ispriječilo ni dogodilo: baš
naprotiv, ovaj dragi gospodin pomogao mi </span><span lang="HR">ponijeti breme.
Zamisli samo, draga: kad sam se umorila, bio je tako ljubazan te je još i mene
uzeo na svoja pleća. Put nam nije bio dug niti smo se i najmanje dosađivali:
bili smo dobre volje i neprestano se šalili.</span></p>

<p class="MsoNormal2"><span lang="HR">Naposljetku stara kliznu s bremena na tlo,
snimi mladiću teret s leđa, uze mu one dvije košare iz ruku, pogleda ga sasvim
ljubazno te mu se obrati riječima:</span></p>

<p class="MsoNormal2"><span lang="HR">— A sada sjedi tu na klupu pred vratima pa se
lijepo odmori! Svoju si nagradu i plaću bogme pošteno zaslužio i neće te
mimoići.</span></p>

<p class="MsoNormal2"><span lang="HR">Zatim se obrati guščarici, sasvim ozbiljno:</span></p>

<p class="MsoNormal2"><span lang="HR">— Ti pak, kćerce, idi u kuću: niti je red niti
se pristoji da djevojka ostaje nasamu s jednim mladim gospodinom, ne treba ulje
na vatru dolijevati: još bi se mogao u te zagledati.</span></p>

<p class="MsoNormal2"><span lang="HR">Mladi grof nije znao bi li protužio ili bi se
nasmijao. Takvo smilje i kovilje, pomisli on, ne bi me moglo ganuti sve da je i
trideset godina mlađe.</span></p>

<p class="MsoNormal2"><span lang="HR">Međuto je stara milovala i mazila svoje guske
kao da su joj djeca, a onda sa kćerkom uđe u kuću.</span></p>

<p class="MsoNormal2"><span lang="HR">Momak se opruži na klupu pod dvjema divljim
jabukama. Zrak bio mlak i blag, naokolo se protegla zelena livada, po njoj se
osuli jaglaci, majčina dušica i svakojako drugo cvijeće. Sredinom livade
žuborio bistar potok kojemu se na površju odražavalo sunce, a bijele guske
švrljale tamo - amo ili pak brbotale i bućkale po vodi.</span></p>

<p class="MsoNormal2"><span lang="HR">»Doista je ovdje lijepo«, reče momak u sebi. »A
ja sam tako umoran da mi se oči same sklapaju, Eh, malko ću prospavati. Samo da
ne okrene kakav vjetar i noge mi ne otpuhne, jer su slabe i meke kao mahovina.«</span></p>

<p class="MsoNormal2"><span lang="HR">Pošto je malko pospavao, eto stare; prodrma ga
ona i probudi.</span></p>

<p class="MsoNormal2"><span lang="HR">— Ustaj — reče mu ona — ovdje ne možeš ostati.
Dotužila sam ti doduše i bila prilično neugodna, ali ti nije glava pala s
ramena. Vrijeme je da dobiješ što si zaslužio, pa ću ti sada i dati tvoju
plaću. Imutak ti i novac nije potreban, imaš ga dovoljno. I stoga ću ti, evo,
dati nešto drugo: na, uzmi.</span></p>

<p class="MsoNormal2"><span lang="HR">I to rekavši, tutnu mu u ruku kutijicu
načinjenu od jednoga jedinog smaragda.</span></p>

<p class="MsoNormal2"><span lang="HR">— Dobro je čuvaj — napomenu stara — donijet će
ti sreću.</span></p>

<p class="MsoNormal2"><span lang="HR">Kako se osjećao osvježen i okrijepljen snom,
mladi grof ustade s klupe na kojoj je dojako spavao, zahvali staroj na daru pa
se zaputi odande, a za staričinom ljepotom kćerkom nije se ni osvrnuo. Kad je
već poprilično poodmakao, još je iza sebe, izdaleka, čuo kako guske, tamo na
staričinoj livadi, veselo gaču ga - ga, ga - ga!</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Tri je dana mladi grof bazao naokolo i tumarao
po divljini dok nije izbio u naseljen kraj i naposljetku se obreo u veliku
gradu. Kako ga tu nije nitko poznavao, odvedoše ga u kraljevske dvore, gdje je
kralj s kraljicom sjedio na prijestolju. Grof prignu koljeno, izvadi iz džepa
smaragdnu kutijicu i položi je kraljici do nogu. Tek što ju je ona otvorila i u
nju zavirila, pade na pod kao mrtva.</span></p>

<p class="MsoNormal2"><span lang="HR">Kraljevske sluge odmah ščepaše grofa i
povedoše da ga vrgnu u tamnicu. Ali se uto kraljica vrati k svijesti, otvori
oči i naredi da ga puste: i neka svi iziđu iz dvorane — želi s njime nasamu
porazgovarati.</span></p>

<p class="MsoNormal2"><span lang="HR">Kad su tako ostali sami, briznu kraljica u
gorak plač i u suzama protisnu:</span></p>

<p class="MsoNormal2"><span lang="HR">— Čemu mi sav ovaj sjaj i sva ova čast što me
okružuje kad se svakog jutra budim u teškoj brizi i golemoj tuzi što mi je na
srce pala.</span></p>

<p class="MsoNormal2"><span lang="HR">Zajadala kraljica i ovako nastavila:</span></p>

<p class="MsoNormal2"><span lang="HR">»Tri sam kćeri imala, a najmlađu među njima
krasila takva ljepota da je svekoliki svijet smatraše pravim čudom. Bijaše
bijela kao snijeg i rumena kao jabukov cvat, kosa joj sjala kao sunčane zrake.
Kad bi zaplakala, nije iz očiju ronila suze nego sami biser i drago kamenje.
Kad je navršila petnaestu godinu, pozvao kralj sve tri kćeri pred svoje
prijestolje. Da ste samo vidjeli kako su se svi nazočni zadivili kad je
najmlađa ušla: bijaše kao kad sunce jutrom iza gore sine. Kad su došle preda
nj, kralj im uze besjediti:</span></p>

<p class="MsoNormal2"><span lang="HR">— Kćeri moje, ne znam kada će mi kucnuti
posljednja: zato želim još danas odrediti što će svaku od vas nakon moje smrti
zapasti. Vi me, dakako, volite sve tri. Ali onu koja me najviše voli treba da
zapadne ono najbolje.</span></p>

<p class="MsoNormal2"><span lang="HR">Svaka reče da ga najviše voli, a kralj će
tada:</span></p>

<p class="MsoNormal2"><span lang="HR">— Biste li mi mogle izraziti to kako me i
koliko volite? Po vašem objašnjenju najbolje ću sam razabrati.</span></p>

<p class="MsoNormal2"><span lang="HR">Prvo se izjasnila najstarija i rekla:</span></p>

<p class="MsoNormal2"><span lang="HR">— Ja volim oca kao najslađi šećer:</span></p>

<p class="MsoNormal2"><span lang="HR">— A ja ga volim kao svoju najljepšu haljinu
objasni druga.</span></p>

<p class="MsoNormal2"><span lang="HR">Najmlađa pak šutjela, pa je otac morade
upitati:</span></p>

<p class="MsoNormal2"><span lang="HR">— A ti, moje najdraže dijete, kako me voliš?</span></p>

<p class="MsoNormal2"><span lang="HR">— Ne umijem reći — odgovori najmlađa — i ne
znam svoje ljubavi ni sa čime usporediti.</span></p>

<p class="MsoNormal2"><span lang="HR">Ali je otac uporno tražio da ona ipak kaže
svoju i da iznese usporedbu, i tako će najmlađa naposljetku:</span></p>

<p class="MsoNormal2"><span lang="HR">— Ni najbolje mi jelo ne godi bez soli, pa
zato oca volim kao sol.</span></p>

<p class="MsoNormal2"><span lang="HR">Kad je to čuo, kralj se naljuti, zapade u
srdžbu te odsiječe:</span></p>

<p class="MsoNormal2"><span lang="HR">— Ako me voliš kao sol, onda i tvoju ljubav
treba solju nagraditi!</span></p>

<p class="MsoNormal2"><span lang="HR">Tako reče i kraljevinu razdijeli među dvije
starije kćeri, a što se tiče najmlađe, zapovjedi da joj na leđa uprte torbu
soli i da je dvojica slugu odvedu u šumu, u divljinu, i da je ondje ostave.</span></p>

<p class="MsoNormal2"><span lang="HR">Svi smo se zauzimali za nju i usrdno molili,
ali se kraljev gnjev nije dao umekšati niti ičim ublažiti. A kako li je ona
gorko plakala kad je morala otići od nas! Sav put kud je prolazila bio posut
biserom što ga je ronila iz očiju. Ono jest, kralj se uskoro zatim pokajao zbog
svoga krutog srca, te naredio da za jadnim djetetom tragaju po svoj šumi, ali
nitko više ne mogaše naći odagnane najmlađe kraljevne.</span></p>

<p class="MsoNormal2"><span lang="HR">Kad samo pomislim da su je možda divlje
zvijeri rastrgale, ne mogu se sabrati od puste tuge i žalosti. Kadikad se
tješim nadom da je sveudilj na životu, da se krije u kakvoj pećini ili da je
našla sklonište u samilosnih ljudi. A zamislite, kad sam otvorila vašu kutijicu
od smaragda, a to u njoj isti onakav biser kakav je moja kći ronila iz očiju.
Ne možete zamisliti koliko me to u srce taklo.«</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Tu kraljica dovrši svoje kazivanje te upita
mladog grofa:</span></p>

<p class="MsoNormal2"><span lang="HR">— A sada kažite gdje ste i kako došli do ovog
bisera.</span></p>

<p class="MsoNormal2"><span lang="HR">Grof joj tada pripovjedi kako je tu kutijicu
dobio od starice u šumi i kako misli da je ta starica zapravo vještica. O
djetetu, reče, nije ništa čuo niti ga je ikad vidio.</span></p>

<p class="MsoNormal2"><span lang="HR">Kralj i kraljica nato odlučiše potražiti tu
staricu; mišljahu naime: ondje odakle je biser potekao mogli bi štogod saznati
i o svojoj jadnoj kćeri.</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Dok oni tako, starica pak sjedila u svojoj
osami i prela uz kolovrat. Bijaše se već umračilo; cjepka što je gorjela na
ognjištu palucala i svjetl</span><span lang="HR">ò</span><span lang="HR">mrcala,
slabo osvjetljivala prostoriju. Vani odjednom graja: guske se vraćale s paše i
promuklo ali bučno gakale. Domala uđe i guščarica. Starica joj ovlaš uzvrati
pozdrav kimnuvši glavom. Kći sjede do nje, preuze kolovrat i poče sukati pređu
okretno i spretno kao mlada djevojka. Tako su njih dvije sjedile kakva dva sata
a nisu među sobom ni riječi izmijenile.</span></p>

<p class="MsoNormal2"><span lang="HR">Naposljetku se izvana oču neko šuškanje i
škrebetanje na prozoru i nato unutra zasjaše dva oka što su žarko zaiskrila;
bijaše to stari noćnik, šumska sova što je triput huknula svoje: u-hu, u-hu!
Starica malko zaškilji očima, nehajno pogleda uvis i reče:</span></p>

<p class="MsoNormal2"><span lang="HR">— Vrijeme je sada, kćerce, da iziđeš: obavi
svoj posao.</span></p>

<p class="MsoNormal2"><span lang="HR">Kći ustade pa iziđe iz kuće. Kamo li se
zaputila?</span></p>

<p class="MsoNormal2"><span lang="HR">Upopriječila je preko livade pa sve dalje i
dalje u dolinu. Najposlije si</span><span lang="HR">đ</span><span lang="HR">e ka
studencu kraj kojega se izvila i raširila tri stara, moćna hrasta.</span></p>

<p class="MsoNormal2"><span lang="HR">Povrh brda ispeo se mjesec na uštapu, ploča mu
velika, okrugla, mjesečina kao dan, naokolo jasno te bi iglu mogao naći.</span></p>

<p class="MsoNormal2"><span lang="HR">Guščarica maknu kožu koja joj zakrivaše lice,
naže se nad vodu i poče se umivati. Pošto se umila, umoči i onu kožu u vodu pa
je onda razastrije na tratini, da se na mjesečini izbijeli i posuši. A kako li
se djevojka sva preobrazila! Takvo što nisi još nikad vidio. Kad je makla suru
pletenicu, zlaćana joj se kosa poput sunčanih zraka prosu niz ramena i pleća i
kao plašt joj prekri tijelo. Samo su joj oči sjale kroz kosu kao zvijezde na
nebu, a obrazi blistali blagim rumenilom poput jabukova cvata.</span></p>

<p class="MsoNormal2"><span lang="HR">Pa ipak ta ljepojka bijaše tužna: sjela ona i
u plač briznula, suza suzu sustiže. Navirale suze iz očiju, tekle niz duge
zlaćane pramene i na tlo kapale. Sjedila ona plačući, i tkozna koliko bi još
tako ostala da nešto nije prasnulo i šušnulo u granju obližnjeg drveta. Poskoči
ona poput srne što je čula lovčev hitac. Mjesec se upravo skrio za tmasti
oblak. Dok bi okom trepnuo navuče djevojka staru kožu na lice i nestade odande
kao što nestane svjetlosti kad je vjetar ugasi.</span></p>

<p class="MsoNormal2"><span lang="HR">Sva trepereći poput lista na jasiki
trepetljiki, otrča kući. Starica stajala pred vratima. Djevojka joj namjeri
prip</span><span lang="HR">ò</span><span lang="HR">vjediti što se dogodilo, ali
stara pokaza samo ljubazan smiješak na licu te će kratko:</span></p>

<p class="MsoNormal2"><span lang="HR">— Znam već sve.</span></p>

<p class="MsoNormal2"><span lang="HR">Zatim djevojku uvede u kuću i na vatru pritače
novu cjepku. Ali nije više sjela za kolovrat, nego dohvati metlu te uze mesti,
čistiti i rediti.</span></p>

<p class="MsoNormal2"><span lang="HR">— Sve treba da bude čisto i uredno — ona će djevojci.</span></p>

<p class="MsoNormal2"><span lang="HR">— Ali, majčice — u čudu će djevojka — zašto
metete i redite u ovaj kasni sat? Što ste to naumili?</span></p>

<p class="MsoNormal2"><span lang="HR">— A znaš li koje je doba? — upita je stara.</span></p>

<p class="MsoNormal2"><span lang="HR">— Još nije ponoć, ali je blizu — odgovori
djevojka.</span></p>

<p class="MsoNormal2"><span lang="HR">—</span><span lang="HR"> Zar ne pomišljaš na to
— opet će stara — da si prije tri godine došla ovamo k meni? Izminulo je tvoje
vrijeme, ne možemo dalje zajedno biti, ne možeš više u mene ostati.</span></p>

<p class="MsoNormal2"><span lang="HR">Uplaši se djevojka te upita:</span></p>

<p class="MsoNormal2"><span lang="HR">— Ah, draga majčice, zar me kanite odvrgnuti i
odagnati? A kamo ću, jadna i kukavna? Nemam nikakvih prijatelja, nigdje roda ni
zavičaja, kamo da krenem, kome da se obratim? Sve sam činila što ste od mene
tražili, i uvijek ste mnome bili zadovoljni. Nemojte me otjerati!</span></p>

<p class="MsoNormal2"><span lang="HR">Nije starica htjela djevojci reći što je čeka.</span></p>

<p class="MsoNormal2"><span lang="HR">— Ne mogu više ovdje ostati — nastavi starica.
— A kad već jednom moram otići, neka kuća bude uredna i čista. Zato me nemoj
zaustavljati u poslu. Ti pak za sebe ne budi u brizi: naći ćeš krov pod kojim
ćeš mirno živjeti. Plaćom što ću ti je dati biti ćeš zadovoljna.</span></p>

<p class="MsoNormal2"><span lang="HR">Ali je djevojka ipak htjela znati što je
posrijedi pa priupita:</span></p>

<p class="MsoNormal2"><span lang="HR">— Recite mi samo što se zapravo događa.</span></p>

<p class="MsoNormal2"><span lang="HR">A stara joj odgovori:</span></p>

<p class="MsoNormal2"><span lang="HR">— Velim ti opet: ne zavrzuj i ne smetaj me u
poslu. Ni riječi više, nego idi u svoju komoricu, skini kožu s lica i na se
odjeni svilenu haljinu što si je imala kad si došla ovamo. I čekaj u komorici dok
te ne zovnem.</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Sada mi pak valja pripòvjediti o kralju i
kraljici, i o mladome grofu, otkako su zajedno pošli tražiti staricu što živi u
šumi, na osami.</span></p>

<p class="MsoNormal2"><span lang="HR">Grof se u šumi noću odvojio od njih, zabasao,
pa je morao sam dalje. Sutradan mu se nekako učini kao da je pogodio i kao da
je na pravom putu. Išao je neprestance naprijed dok se nije već i mrak uhvatio.
Kad se sasvim umračalo, i već noć zapasala, popeo se na drvo da prenoći: bojao
se da ne zaluta ako pođe dalje, onako nasumce.</span></p>

<p class="MsoNormal2"><span lang="HR">Kad je mjesec obasjao krajinu, vidje on kako
nekakva prilika niz brijeg silazi. Spodoba doduše nije imala pruta ili šibe u
ruci, ali on ipak mogaše razabrati da je to guščarica koju bijaše prije vidio
kod staričine kuće.</span></p>

<p class="MsoNormal2"><span lang="HR">»Haj - haj!« u sebi će mladi grof. »Najprije
se namjerih na jednu vješticu, a sad mi evo i druge!«</span></p>

<p class="MsoNormal2"><span lang="HR">Ali kako li se iznenadio i kako li se začudio kad
je ona prišla studencu i svukla kožu s lica da se umije! U kakvo li je čudo pao
kad se zlaćana kosa prosula po njoj i kad je guščarica sinula u ljepoti kakve
dotad još nije vidio na svijetu! Jedva se i disati usudio; istegao je vrat između
lišća koliko god mogaše i nikako da pogled svrne sa nje: gledaše je netremice.</span></p>

<p class="MsoNormal2"><span lang="HR">Je li se previše nagnuo ili pak bijaše štogod
drugo posrijedi, ali grana odjednom zapucketa, a djevojka u isti onaj čas
navuče kožu na lice i skoči odande poput preplašene srne, a kako se uto i
mjesec skrio za oblak, iščeze ona posvema.</span></p>

<p class="MsoNormal2"><span lang="HR">Mladi grof odmah puznu sa drveta i pobrza za
njom onuda kuda je nestala. Nije daleko odmakao kadli u polutami zamijeti kako
su dvije prilike upopriječile preko livade. Bijahu to kralj i kraljica:
zamijetili oni izdaleka svjetlost u staričinoj kućici te pošli onamo.</span></p>

<p class="MsoNormal2"><span lang="HR">Grof im prip</span><span lang="HR">ò</span><span lang="HR">vjedi o tome kakva je čudesa vidio pokraj studenca, a njih dvoje bijahu
uvjereni da je ta guščarica njihova nestala kći. Puni radosti, krenuše dalje i
naskoro eto ih pred kućicom. Naokolo se poredale guske, držeći glavu pod krilom
i tako spavale: nijedna nije glasa pustila niti se pomaknula.</span></p>

<p class="MsoNormal2"><span lang="HR">Namjernici poviriše unutra kroz okno na
prozoru: starica, sasvim tiha, sjedi za kolovratom i prede kimajući glavom;
zanijela se u posao, ne gleda ni lijevo ni desno. Prostorija uredna i nadasve
čista, kao da je to nastan malim vilenjacima kojima se za noge ne hvata
prašina. Ali nigdje unutri najmlađe kraljevne.</span></p>

<p class="MsoNormal2"><span lang="HR">Gledali su tako neko vrijeme, a onda se
odlučiše i pokucaše na okno. Bijaše kao da ih starica očekuje, jer je ustala i
ljubazno ih pozvala unutra:</span></p>

<p class="MsoNormal2"><span lang="HR">— Samo naprijed, znam već tko je.</span></p>

<p class="MsoNormal2"><span lang="HR">Kad su ušli, stara nastavi:</span></p>

<p class="MsoNormal2"><span lang="HR">— Bili biste sebi uštedjeli toliki put da
niste prije tri godine nesmotreno i nepravedno odvrgli svoje umiljato i dobro
dijete. Vašoj kćerki nije to nimalo naudilo. Morala je, doduše, tri godine
čuvati guske, ali nije u tome ništa zlo naučila: sačuvala je svoje čisto srce.
Za sve to dovoljno ste kažnjeni strahom u kojem ste živjeli.</span></p>

<p class="MsoNormal2"><span lang="HR">Zatim krenu prema komorici i zovnu:</span></p>

<p class="MsoNormal2"><span lang="HR">— Hajde, kćerce, iziđi!</span></p>

<p class="MsoNormal2"><span lang="HR">Tada se otvoriše vrata na komorici, i
kraljevska kći iziđe u svome svilenom ruhu, bujne zlaćane kose i divnih
blistavih očiju: bijaše kao da je anđeo s neba sišao.</span></p>

<p class="MsoNormal2"><span lang="HR">Djevojka pristupi ocu i majci, zagrli ih i
poljubi: svima od ushita potekle suze radosnice.</span></p>

<p class="MsoNormal2"><span lang="HR">Mladi grof stajao kraj njih, pa kada ga je
opazila, djevojci rumen obli lice, porumenje ona kao makov cvijet; ni sama nije
znala zašto.</span></p>

<p class="MsoNormal2"><span lang="HR">— Drago dijete — prozbori kralj — svoju sam
kraljevinu razdao: što da tebi dadem?</span></p>

<p class="MsoNormal2"><span lang="HR">— Ništa njoj ne treba — javi se starica. — Ja
joj darujem suze što ih je zbog vas prolila: sve su to sami biseri, ljepši od
onih što se u moru nahode, a vrijede više nego sva vaša kraljevina. U nagradu
pak što me vjerno služila poklanjam joj svoju kućicu.</span></p>

<p class="MsoNormal2"><span lang="HR">Tek što je to izrekla, nestade starica ispred
njihovih očiju. Čulo se samo neko praskanje u zidovima, i jedva se stigoše
ogledati, a ono od kućice nastala krasna palača, i kraljevski stol u njoj već
stajao prostrt, a sluge trčahu naokolo i posluživahu.</span></p>

<p class="Asterisk"><span lang="HR">*</span></p>

<p class="MsoNormal2"><span lang="HR">Priča se ova još nastavlja, ali je pamćenje
moje bake, koja mi je ovo pripovijedala, ponešto oslabilo, pa joj se ostatak
istro iz glave. Mislim svejednako da se lijepa kraljevna udala za mladoga grofa,
i njih je dvoje ostalo u dvorima, gdje su živjeli u sreći i zadovoljstvu dokle
bijaše Božja volja. A jesu li one snježnobijele guske kod staričine kuće bile
same djevojke (neka mi ovo nitko ne zamjeri) — djevojke što ih je starica uzela
k sebi, i jesu li poslije opet poprimile ljudsko obličje i kod mlade kraljice
ostale u službi, eh, to vam ne umijem reći pouzdano, ali sve nekako slutim da
je bilo tako.</span></p>

<p class="MsoNormal2"><span lang="HR">Jedno zasigurno stoji: starica nije bila
vještica, kako svijet mišljaše, nego mudra i dobra vila - usuda koja je svakom
samo dobro smjerala. Zacijelo je najmlađu kraljevnu, još kad se ova rodila,
obdarila darom da umjesto suza biser roni. Danas to više ne biva, jer bi se
siromasi inače mogli brzo obogatiti.</span></p>

</div>

</body></html>
