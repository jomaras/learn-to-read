<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_35" class="calibre4"><a name="_Toc362253537" class="pcalibre pcalibre1 calibre1" id="_Toc362253537"></a><a name="_Toc342757871" class="pcalibre pcalibre1 calibre1" id="_Toc342757871"><span lang="HR" class="calibre1">MUDRA
SELJANKA</span></a></h1>

<p class="MsoNormal2"><span lang="HR">Bio jednom siromašan seljak bezemljaš: nije
imao nigdje ničeg doli neznatnu kućicu i kćer jedinicu. Jednog će dana kći ocu:</span></p>

<p class="MsoNormal2"><span lang="HR">— Trebalo bi kralja, našeg gospodara, zamoliti
da nam dodijeli nešto krčevine, pa da je obrađujemo.</span></p>

<p class="MsoNormal2"><span lang="HR">Kad je kralj čuo za njihovo siromaštvo, darova
im još i kutak ledine, a njih je dvoje onda uskopaše da je zasiju žitom ili da
štogod drugo na njoj uzgoje.</span></p>

<p class="MsoNormal2"><span lang="HR">Pošto su otac i kći svoje malo polje gotovo
prekopali, nađoše u zemlji mužar sav od suha zlata.</span></p>

<p class="MsoNormal2"><span lang="HR">— Slušaj, kćerce — reče otac djevojci — kralj,
naš gospodar, bijaše milostiv prema nama: darovao nam zemlju, pa bi onda red
bio da mi njemu damo ovaj mužar.</span></p>

<p class="MsoNormal2"><span lang="HR">— Vidiš, ćaća — oprije se kći — ako imamo
mužar, a nemamo tučka, morat ćemo i tučak nabaviti. Zato nam je, mnim ja, bolje
šutjeti.</span></p>

<p class="MsoNormal2"><span lang="HR">Ali otac ne htjede poslušati kćerin savjet,
nego s mužarom ode kralju i reče kako je našao mužar u zemlji u polju: zamoli
on kralja neka nađeni zlatni mužar primi na poklon.</span></p>

<p class="MsoNormal2"><span lang="HR">Kralj uze dar i upita seljaka nije li još
štogod našao.</span></p>

<p class="MsoNormal2"><span lang="HR">— Ne, nisam — odgovori seljak.</span></p>

<p class="MsoNormal2"><span lang="HR">Kralj mu tada zapovjedi da donese tučak.
Seljak svejednako govorio kako nisu našli nikakav tučak, pa ga onda i ne može
donijeti. Ali mu sav govor bio uvjetar, ništa mu nije pomoglo. Kralj naredi da
seljaka vrgnu u tamnicu i da on ondje čami sve dok ne pribavi i tučak.</span></p>

<p class="MsoNormal2"><span lang="HR">Sluge mu svakog dana donosile kruh i vodu,
kako se već daje utamničenima. Tom prilikom mogahu čuti kako sužanj neprestano
uzdiše: »Eh, luda glava, što nisam slušao svoju kćer! Eh, kamo puste sreće da
sam slušao svoju kćer!«</span></p>

<p class="MsoNormal2"><span lang="HR">Odu sluge kralju te ga izvijeste kako
zatvorenik niti jede niti pije, nego sve</span><span lang="HR">đ</span><span lang="HR">er teše jedno te isto i govori: »Eh, da sam slušao svoju kćer!«</span></p>

<p class="MsoNormal2"><span lang="HR">Naloži kralj da mu dovedu zatvorenika, a kad
je izišao pred kralja, upita ga ovaj zašto neprestano kuka i viče: »Eh, da sam
slušao svoju kćer!«</span></p>

<p class="MsoNormal2"><span lang="HR">— Pa što je to rekla tvoja kći?</span></p>

<p class="MsoNormal2"><span lang="HR">— Rekla mi ona — odgovori seljak — da ne
smijem odnijeti mužar, jer će onda od mene tražiti da i tučak nabavim.</span></p>

<p class="MsoNormal2"><span lang="HR">— Kad ti je tako mudra kći, pošalji je k meni!
— zapovjedi kralj.</span></p>

<p class="MsoNormal2"><span lang="HR">I valjade djevojci pred kralja, a kad je
došla, upita je on je li zaista tako mudra.</span></p>

<p class="MsoNormal2"><span lang="HR">— Ako jesi — reče joj kralj — postavit ću ti
zagonetku: ako je odgonetneš, bit ćeš mi žena.</span></p>

<p class="MsoNormal2"><span lang="HR">Djevojka odgovori da će već pogoditi. Kralj
joj nato kaza:</span></p>

<p class="MsoNormal2"><span lang="HR">— Sad ćeš otići, a onda treba da dođeš ovamo,
k meni, ni odjevena ni gola; ni jašući ni vozeći se; ni putem ni izvan puta.
Ako to izvedeš, uzet ću te za ženu.</span></p>

<p class="MsoNormal2"><span lang="HR">Otišla djevojka, pa svukla ruho sa sebe, nije
dakle bila odjevena. Uvila se u veliku ribarsku mrežu — nije bila gola. Za
novac unajmila magarca pa mu za rep privezala mrežu da je vuče — nije dakle ni
jahala niti se vozila. Magarac išao kolotečinom, a ona samo nožnim palcem
doticala tlo, a to nije ni hod putem ni izvan puta.</span></p>

<p class="MsoNormal2"><span lang="HR">Kad je djevojka tako stigla na dvore, kralj
priznade da je sve najbolje razmrsila, izvela i pogodila. Nato joj pusti oca iz
tamnice, oženi se njome i povjeri joj svu kraljevsku riznicu.</span></p>

<p class="MsoNormal2"><span lang="HR">Izminulo u tome nekoliko godina. Jednog dana
krenuo kralj da obide vojsku. Kad je izišao u obilazak, a ono pred dvorima
stoje seljaci sa svojim kolima — dovezli drva na prodaju: u neka kola
ujarmljeni volovi, u druga upregnuti konji.</span></p>

<p class="MsoNormal2"><span lang="HR">Bio ondje i jedan seljak što je imao tri
kobile. Od tih se jedna oždrijebila, a ždrijebe ode i leže među dva vola što
stajahu uklenuta pred kolima.</span></p>

<p class="MsoNormal2"><span lang="HR">Okupili se seljaci, počela svađa i natezanje,
prštale grdnje, nadigla se graja. Seljak koji je imao volove, tvrdio kako
ždrijebe njemu pripada, jer da su ga oždrijebili njegovi volovi, a onaj što
imaše konje svjednako dokazivao kako je njegovo, oždrijebila ga njegova kobila.</span></p>

<p class="MsoNormal2"><span lang="HR">Dođe prepirka sve do kralja, a on presudi da
sve ostane onako kako se zateklo. I tako ždrepče pripade onome što imaše
volove, premda nije bilo njegovo. Pravi vlasnik ode plačući i kukajući za izgubljenim
ždrebetom.</span></p>

<p class="MsoNormal2"><span lang="HR">Kad je zakinuti čuo kako je kraljica samilosna
i kako potječe od siromašna seljačkog roda, ode on k njoj i zamoli je neka mu
pomogne da mu se vrati ono što je njegovo.</span></p>

<p class="MsoNormal2"><span lang="HR">— Ako mi daš tvrdu riječ i vjeru da me nećeš
odati, pomoći ću ti — utješi ga kraljica. — Učinit ćeš evo ovako: kad sutra
kralj ode na smotru svoje straže, ti stani nasred puta kuda on prolazi, pa
velikom ribarskom mrežom uzmahuj i zapasuj kao da loviš ribu, povlači te
istresaj kao da ti je mreža puna.</span></p>

<p class="MsoNormal2"><span lang="HR">Još ga kraljica pouči što će i kako će
odgovoriti ako ga kralj štogod upita.</span></p>

<p class="MsoNormal2"><span lang="HR">Elem, izišao sutradan seljak, stao na put i
uzeo mrežom loviti ribu na suhu.</span></p>

<p class="MsoNormal2"><span lang="HR">Kad je kralj naišao i vidio što seljak radi,
posla tekliča da piia što to onaj luđak izvodi. Na pitanje seljak odgovori:</span></p>

<p class="MsoNormal2"><span lang="HR">— Evo lovim ribu.</span></p>

<p class="MsoNormal2"><span lang="HR">Upita ga teklič kako može loviti ribu na suhu,
gdje nikakve vode nema, a seljak odgovori, po kraljičinoj naputi:</span></p>

<p class="MsoNormal2"><span lang="HR">— Kako god mogu dva vola oždrijebiti ždrijebe,
tako mogu i ja loviti ribu na suhu.</span></p>

<p class="MsoNormal2"><span lang="HR">Teklič prenese kralju što je onaj rekao, a kralj
zapovjedi da seljaka dovedu preda nj. Kad su ga doveli, kralj mu reče da na to
nije mogao doći on sam, neuk seljak, nego je to smislio netko drugi. Neka dakle
odmah prizna.</span></p>

<p class="MsoNormal2"><span lang="HR">Seljak se kleo i zaklinjao da je naum njegov,
sam je, veli, na to došao. Navaljivao kralj, a seljak nikako da oda tajnu, nego
neprestano ponavljaše jedno te isto:</span></p>

<p class="MsoNormal2"><span lang="HR">— S</span><span lang="HR">â</span><span lang="HR">m
sam smislio, s</span><span lang="HR">â</span><span lang="HR">m na to došao!</span></p>

<p class="MsoNormal2"><span lang="HR">Tada ga sluge, po kraljevoj zapovijedi,
oboriše na hrpu slame i zaredaše po njemu batinama dok najposlije nije priznao
da ga je kraljica svjetovala.</span></p>

<p class="MsoNormal2"><span lang="HR">Vrati se kralj na dvore pa se okomi na ženu:</span></p>

<p class="MsoNormal2"><span lang="HR">— Zašto si neiskrena i kovarna sa mnom? Ne
želim više da mi budeš žena, odzvonilo je tvoje! Idi u svoju seljačku
krovinjaru odakle si i došla!</span></p>

<p class="MsoNormal2"><span lang="HR">Potjera je, ali joj ipak dopusti da sa sobom
može na odlasku ponijeti što joj je najđraže.</span></p>

<p class="MsoNormal2"><span lang="HR">— Dobro, dragi mužu, učinit ću kad već tako
zapovijedaš — dočeka ona.</span></p>

<p class="MsoNormal2"><span lang="HR">Zagrli ga i poljubi, i kaza kako bi se željela
s njim lijepo oprostiti. Naredi zatim da im pripreme i donesu jako piće, da ga
njih dvoje popije na rastanku. Kralj je dobrano potegao te opojne i slasne
kapljice, a kraljica vrlo malo.</span></p>

<p class="MsoNormal2"><span lang="HR">Kralj je uskoro utonuo u dubok san. Kad se
kraljica uvjerila da je tvrdo zaspao, zovnu jednoga slugu, pa usnulog kralja
uviše u lijepo bijelo platno. Zatim drugim slugama naredi da umotanoga odnesu u
kola što su stajala pred dvorima. Tako ona preveze kralja u svoju kućicu i
ondje ga položi u svoju postelju.</span></p>

<p class="MsoNormal2"><span lang="HR">Spavao kralj dan i noć, spavao kao klada, a
kad se probudio i san istreptao iz očiju, pogleda oko sebe i zavapi:</span></p>

<p class="MsoNormal2"><span lang="HR">— Bog neka mi se smiluje! Kamo sam to zapao? I
odmah uze dozivati svoje sluge, ali njih ne bijaše — nigdje nijednoga.</span></p>

<p class="MsoNormal2"><span lang="HR">Naposljetku eto njegove žene, pojavi se ona te
mu lijepo reče:</span></p>

<p class="MsoNormal2"><span lang="HR">— Dragi kralju, gospodaru, zapovjedio si da
odem s tvojih dvora, ali si mi dopustio da sa sobom ponesem što mi je najdraže.
Kako mi ništa nije draže od tebe, povela sam tebe.</span></p>

<p class="MsoNormal2"><span lang="HR">— Draga ženo — uzvrati joj kralj sa suzama
radosnicama u očima — nas dvoje treba da budemo i ostanemo dovijeka zajedno.</span></p>

<p class="MsoNormal2"><span lang="HR">I odvede je natrag na svoje dvore, i tek tada
proslaviše pravu svadbu. Zacijelo i danas žive zadovoljni i sretni.</span></p>

</div>

</body></html>
