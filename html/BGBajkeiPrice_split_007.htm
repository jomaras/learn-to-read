<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_6" class="calibre4"><a name="_Toc362253508" class="pcalibre pcalibre1 calibre1" id="_Toc362253508"></a><a name="_Toc342757839" class="pcalibre pcalibre1 calibre1" id="_Toc342757839"><span lang="HR" class="calibre1">PEPELJUGA</span></a></h1>

<p class="MsoNormal2"><span lang="HR">Nekakvu bogatunu razboljela se žena, pa kad je
osjetila da joj se bliži kraj, dozva k samrtnoj postelji svoju kćer jedinicu te
joj reče:</span></p>

<p class="MsoNormal2"><span lang="HR">— Budi dobra i ponizna, draga kćeri, pa će ti
svagda Bog pomoći, a ja ću s neba gledati na te i biti s tobom.</span></p>

<p class="MsoNormal2"><span lang="HR">To rekavši, zaklopi mati oči te promijeni
svijetom.</span></p>

<p class="MsoNormal2"><span lang="HR">Djevojka svakog dana odlazila majci na grob i
plakala, i ostala uvijek dobra i ponizna. Kad je došla zima, snijeg zameo
majčin grob, a kad je sunce u proljeće otopilo snježni bijeli pokrivač,
djevojčin se otac oženio drugom ženom.</span></p>

<p class="MsoNormal2"><span lang="HR">Maćeha u kuću dovela svoje dvije kćeri, koje
naizgled bijahu lijepe i bijele, ali ružne i crne u srcu. Nastali teški dani za
jadnu pastorku.</span></p>

<p class="MsoNormal2"><span lang="HR">— Pa neće valjda ta glupa guska sjediti s nama
u sobi! — rekoše dvije maćehine kćeri. — Tko hoće kruha, mora ga i zaslužiti.
Van, sluškinjo!</span></p>

<p class="MsoNormal2"><span lang="HR">I pograbiše njezine lijepe haljine, navukoše
na nju star siv haljinac, a umjesto cipela dadoše joj drvene klompe.</span></p>

<p class="MsoNormal2"><span lang="HR">— Kakve li ohole kraljevne, kako se samo
ukrasila! — rugale joj se njih dvije pa je otjerale u kuhinju.</span></p>

<p class="MsoNormal2"><span lang="HR">Ondje joj, u kuhinji, valjalo tegliti, od
jutra do mrklog mraka teške poslove raditi: ustajala je prije zore, vodu
nosila, vatru ložila, kuhala i prala. I još joj dvije zlobne sestre zadavale
svakakvih jada, rugale joj se na svakom koraku, grašak joj i leću u pepeo
sipale, a ona morala sjediti i trijebiti. Kad bi joj uvečer, iscrpljenoj od
rada, klonule i ruke i noge, nije imala postelje u kojoj bi se pružila i
počinula, nego joj valjalo leći u pepeo pokraj ognjišta i tu se skutriti. Bila
je zato uvijek prašnjava, pepelom posuta, pa je prozvaše Pepeljugom.</span></p>

<p class="MsoNormal2"><span lang="HR">Dogodilo se jednog dana da se otac spremao na
sajam pa upitao dvije pastorke što bi im odande donio.</span></p>

<p class="MsoNormal2"><span lang="HR">— Lijepih haljina — reče jedna.</span></p>

<p class="MsoNormal2"><span lang="HR">— Bisera i dragog kamenja — poželjela druga.</span></p>

<p class="MsoNormal2"><span lang="HR">Zatim upita Pepeljugu:</span></p>

<p class="MsoNormal2"><span lang="HR">— A ti, Pepeljugo, što bi da ti donesem?</span></p>

<p class="MsoNormal2"><span lang="HR">— Oče — odgovori ona — otkinite prvu grančicu
što vam zapne za šešir kad se budete vraćali, i nju mi donesite.</span></p>

<p class="MsoNormal2"><span lang="HR">Otac je dvjema pastorkama kupio lijepih
haljina, bisera i dragog kamenja, a kad je na povratku jahao kroza šumarak,
zape mu ljeskova grančica o šešir te mu ga zbaci. Nato on otkide grančicu i
ponese je sa sobom.</span></p>

<p class="MsoNormal2"><span lang="HR">Kad je prispio kući, dade dvjema pastorkama
što su željele, a Pepeljugi uruči ljeskovu grančicu. Pepeljuga mu zahvali, ode
na majčin grob i ondje zasadi grančicu: i toliko je plakala da ju je suzama
zalila, te je grančica rasla i u lijepo drvo izrasla.</span></p>

<p class="MsoNormal2"><span lang="HR">Pepuljuga svakog dana triput odlazila na grob,
ondje plakala i molila se, i svaki put doletjela bi bijela ptičica i spustila
se na drvo, pa kad bi Pepeljuga izrekla kakvu želju, ptičica bi joj dobacila
upravo ono što bi djevojka poželjela.</span></p>

<p class="MsoNormal2"><span lang="HR">Bijaše tako da je kralj one zemlje priredio
svečanost što će trajati tri dana: pozvao je na dvore sve lijepe djevojke u
svojoj kraljevini, kako bi tom prilikom kraljević, njegov sin, sebi odabrao
zaručnicu. Kad su dvije sestre čule da su i one pozvane, baš se udobrovoljiše;
zovnule su Pepeljugu te joj rekle:</span></p>

<p class="MsoNormal2"><span lang="HR">— Hajde nas počešljaj, očisti nam cipele i
zakopčaj kopče: idemo u kraljevske dvore na svečanost.</span></p>

<p class="MsoNormal2"><span lang="HR">Poslušala Pepeljuga, ali je i zaplakala, jer
bi i ona rada na ples, pa je zamolila maćehu da je pusti.</span></p>

<p class="MsoNormal2"><span lang="HR">— Ta kako bi ti, Pepeljugo, onamo! — reče joj
maćeha. — Kako bi ti na bal tako prašna i prljava? Nemaš ni haljine ni cipela,
a htjela bi plesati.</span></p>

<p class="MsoNormal2"><span lang="HR">Kako je pak Pepeljuga svejednako molila,
maćeha joj naposljetku reče:</span></p>

<p class="MsoNormal2"><span lang="HR">— Tu sam ti u pepeo istresla zdjelu leće: ako
je za dva sata svu otrijebiš, možeš na ples.</span></p>

<p class="MsoNormal2"><span lang="HR">Djevojka na stražnja vrata iziđe u vrt i
viknu:</span></p>

<p class="MsoNormal2"><span lang="HR">— Hej vi golubice i grlice, i sve druge
ptičice nebeske, hodite ovamo i pomozite mi trijebiti:</span></p>

<p class="Sonet"><span lang="HR">Dobre u zdjelicu,<br class="calibre2"/>
loše u gušicu!</span></p>

<p class="MsoNormal2"><span lang="HR">Kroz kuhinjski prozor uletjele tada dvije
bijele golubice, pa grličice, i naposljetku zašumila mnoga krilašca, dolepršale
mnoge ptičice te se okupile oko pepela. Golubice sagibale glavu i počele
kljucati: kljuc, kljuc, a za njima sve druge ptičice: kljuc, kljuc — i lijepo
sva dobra zrna otrijebiše u zdjelu. Jedva prođe sat vremena, a one već
dokončale posao pa opet sve odletjele.</span></p>

<p class="MsoNormal2"><span lang="HR">Nato djevojka odnese zdjelu maćehi: radovala
se, jadna, misleći da će sada smjeti na svečanost. Ali se maćeha oprije i reče:</span></p>

<p class="MsoNormal2"><span lang="HR">— Ne, Pepeljugo, ne možeš onamo, nemaš
prikladne odjeće i ne znaš plesati, ondje bi te samo ismijali.</span></p>

<p class="MsoNormal2"><span lang="HR">A kako je djevojka udarila u plač, maćeha joj
postavi drugu pogodbu:</span></p>

<p class="MsoNormal2"><span lang="HR">— Ako mi mogneš dvije zdjele leće otrijebiti
iz pepela za sat vremena, onda možeš onamo.</span></p>

<p class="MsoNormal2"><span lang="HR">Tako reče, sve kazujući u sebi: »Eh, to ne
može nikako.«</span></p>

<p class="MsoNormal2"><span lang="HR">Kad je maćeha istresla u pepeo dvije zdjele
leće, iziđe djevojka na stražnja vrata u vrt i zovnu:</span></p>

<p class="MsoNormal2"><span lang="HR">— Hej vi pitome golubice i grlice, i sve druge
ptičice pod nebom, hodite ovamo i pomozite mi trijebiti:</span></p>

<p class="Sonet"><span lang="HR">Dobre u zdjelice,<br class="calibre2"/>
loše u gušice!</span></p>

<p class="MsoNormal2"><span lang="HR">Kroz kuhinjski prozor uletješe tada dvije
bijele golubice, pa grličice i naposljetku zašumila mnoga krilašca, dolepršale
mnoge ptičice te se okupile oko pepela. Golubice sagibale glave i kljucale:
kljuc, kljuc, a za njima i sve druge ptičice: kljuc, kljuc — i lijepo sva dobra
zrna otrijebiše u zdjele. Prije nego što je izminulo pol sata, bijahu one već
gotove s poslom te opet sve odletješe.</span></p>

<p class="MsoNormal2"><span lang="HR">Djevojka nato odnese zdjele maćehi: poradovala
se, jadna, misleći da će sada smjeti na svečanost. Ali se maćeha i opet oprije
i reče:</span></p>

<p class="MsoNormal2"><span lang="HR">— Ne, Pepeljugo, ništa ti ne koristi: nećeš s
nama, jer nemaš prikladna ruha i ne znaš plesati. Samo bismo se morale zbog
tebe stidjeti.</span></p>

<p class="MsoNormal2"><span lang="HR">I u tim riječima okrenu joj leđa pa sa svojim
dvjema kćerima odbrza od kuće.</span></p>

<p class="MsoNormal2"><span lang="HR">Kad više nikog ne bijaše kod kuće, ode
Pepeljuga majci na grob, stade pod ljeskovo drvo i zazva:</span></p>

<p class="Sonet"><span lang="HR">Stresi, drvce, kitne grane:<br class="calibre2"/>
zlato, srebro baci na me!</span></p>

<p class="MsoNormal2"><span lang="HR">Ptica joj tada baci zlatno i srebrno ruho i k
tome svilene cipelice, srebrom vezene. Pepuljuga se brzo odjenu, obu cipelice
na noge te ode na svečanost u dvore. Maćeha i njezine kćeri nisu je prepoznale
nego mišljahu da je to zacijelo kakva kraljevna — tako je bila lijepa u onom
ruhu, zlatom protkanu.</span></p>

<p class="MsoNormal2"><span lang="HR">Na Pepeljugu nisu ni pomišljale, bijahu
uvjerene da ona sjedi kod kuće u svojoj prljavštini i trijebi leću iz pepela.</span></p>

<p class="MsoNormal2"><span lang="HR">Kraljević odmah prišao k njoj, uzeo ju za
ruku, te je plesao s njome, samo s njome, i nikako je nije puštao od sebe. Kad
bi tkogod došao po nju, on bi ga otpravio kazujući:</span></p>

<p class="MsoNormal2"><span lang="HR">— Ovo je moja plesačica.</span></p>

<p class="MsoNormal2"><span lang="HR">Pepeljuga plesala dok se nije uvečerilo, a
onda pošla kući. Ali kraljević htio znati čija je to ljepojka djevojka, pa joj
reče:</span></p>

<p class="MsoNormal2"><span lang="HR">— Idem i ja, želim te otpratiti.</span></p>

<p class="MsoNormal2"><span lang="HR">Ali mu ona pobježe i sakri se u golubinjak.
Kraljević pak počekao dok nije došao otac, pa on njemu kaza da se u golubinjak
skrila neznanka djevojka. »Da to možda nije Pepeljuga?« pomisli stari, pa kad
mu donesoše sjekiru i pijuk, razvali on golubinjak, a kad tamo — ondje nikoga.
A kad u</span><span lang="HR">đ</span><span lang="HR">oše u kuću, ono u njoj, u
svome prljavom haljincu, u pepelu čuči Pepeljuga pokraj čađave uljanice.
Pepeljuga je naime brže - bolje izmakla iz golubinjaka sa stražnje strane i
otrčala pod ljeskovo drvce: tu je sa sebe skinula i na grob stavila krasno
ruho, a ptica ga uzela; zatim je Pepeljuga u svome sivom haljincu sjela u
kuhinju kraj pepela.</span></p>

<p class="MsoNormal2"><span lang="HR">Sutradan, kad se svečanost nastavila, a muž i
žena sa dvjema kćerima otišli iz kuće, ode Pepeljuga pod ljeskovo drvce i
zazva:</span></p>

<p class="Sonet"><span lang="HR">Stresi, drvce, kitne grane:<br class="calibre2"/>
zlato, srebro baci na me!</span></p>

<p class="MsoNormal2"><span lang="HR">Tada joj ptica baci haljinu još raskošniju
nego što bijaše jučera</span><span lang="HR">š</span><span lang="HR">nja, pa kad se
djevojka u njoj pojavila na svečanosti, svi se okupljeni zadiviše njezinoj
ljepoti. A kraljević čekao dok nije stigla, pa ju onda uzeo za ruku i plesao s
njome — samo s njome. Kad bi drugi po nju došli, on bi im rekao:</span></p>

<p class="MsoNormal2"><span lang="HR">— Ovo je moja plesačica.</span></p>

<p class="MsoNormal2"><span lang="HR">Kad se uvečerilo, djevojka krenu doma, a
kraljević odmah za njom, da vidi u koju će kuću ona ući. Ali mu ona umaknu iza
kuće pa u vrt.</span></p>

<p class="MsoNormal2"><span lang="HR">U vrtu raslo veliko i granato drvo na kojem su
visjele prekrasne kruške. Okretno poput vjeverice djevojka se uspe na kruškovo
stablo i zavuče se među granje, tako te kraljević nije znao kamo je nestala.</span></p>

<p class="MsoNormal2"><span lang="HR">Čekao je ondje dok nije naišao djevojčin otac,
komu kraljević reče:</span></p>

<p class="MsoNormal2"><span lang="HR">— Umakla mi neznanka djevojka, sve mislim da
se na krušku uzverala.</span></p>

<p class="MsoNormal2"><span lang="HR">Otac pomisli nije li to možda Pepeljuga.
Zaiskao on da mu donesu sjekiru, pa tako posiječe krušku, a kad ju je na zemlju
obalio, vidje da u granju nema nikoga.</span></p>

<p class="MsoNormal2"><span lang="HR">Odoše onda u kuhinju, a kad tamo, to ondje
Pepeljuga u pepelu kao uvijek. Ona je naime spuzala s kruške s druge strane,
odnijela lijepo ruho pod ljeskovo drvce i predala ga ptici, a na se opet
odjenula svagdanji svoj sivi haljinac.</span></p>

<p class="MsoNormal2"><span lang="HR">I trećeg dana, kad su roditelji sa dvjema
kćerima otišli od kuće, Pepeljuga opet ode na majčin grob, pod ljeskovo drvce,
i zazva:</span></p>

<p class="Sonet"><span lang="HR">Stresi, drvce, kitne grane:<br class="calibre2"/>
zlato, srebro baci na me!</span></p>

<p class="MsoNormal2"><span lang="HR">Ovaj put ptica joj dade tako sjajno i krasno
ruho kakvo se još nije vidjelo, i k tome cipelice od samoga zlata.</span></p>

<p class="MsoNormal2"><span lang="HR">Kad se u tome ruhu pojavila na svečanosti, svi
ondje okupljeni ni riječi da protisnu od pustog divljenja — bijahu naprosto
zanijemjeli. Kraljević plesao s njome — samo s njome, i kad bi tkogod po nju
došao da bi s njim zaplesala, kraljević ga otpravljao:</span></p>

<p class="MsoNormal2"><span lang="HR">— Ovo je moja plesačica.</span></p>

<p class="MsoNormal2"><span lang="HR">Kad je uvečer namjerila kući i kraljević ju
htio pratiti, ona mu brzo umaknu, tako da ju nije mogao stići.</span></p>

<p class="MsoNormal2"><span lang="HR">Ali se ovaj put kraljević poslužio
lukavštinom: naredio je da cijelo stubište namažu smolom, i tako kad je ona
pojurila niza stepenice, lijeva joj se cipela zalijepi i ondje ostade.
Kraljević je podiže: bijaše to malena i nadasve lijepa cipelica, sva od zlata.</span></p>

<p class="MsoNormal2"><span lang="HR">Idućeg jutra ode on s cipelicom Pepeljuginu
ocu te mu reče:</span></p>

<p class="MsoNormal2"><span lang="HR">— </span><span lang="HR">Ž</span><span lang="HR">enom
će mi postati samo ona kojoj na nogu pristaje ova zlatna cipelica.</span></p>

<p class="MsoNormal2"><span lang="HR">Obradovale se tome dvije sestre, jer je i
jedna i druga imala lijepe noge. Starija uzela cipelu i s njome otišla u sobu
da ogleda može li je obuti; i majka bijaše s njom da joj pomogne. Ali joj
cipelica nije pristajala, bila premalena, nožni palac ne mogaše djevojka nikako
ugurati. Mati joj nato pruži nož i reče:</span></p>

<p class="MsoNormal2"><span lang="HR">— Odreži palac! Kad postaneš kraljicom, nećeš
nikamo morati pješke.</span></p>

<p class="MsoNormal2"><span lang="HR">Djevojka učini tako: odreza palac, ugura nogu
u cipelicu stisnuvši zube od bola te iziđe pred kraljevića. On je nato kao
svoju zaručnicu vinu sebi na konja pa odjaha odande.</span></p>

<p class="MsoNormal2"><span lang="HR">Valjalo im pored groba Pepeljugine majke gdje
se nadvijalo ljeskovo drvce, a na drvcetu smjestile se dvije golubice što su
dovikivale:</span></p>

<p class="Sonet"><span lang="HR">Kraljević na konju žuri,<br class="calibre2"/>
iz cipele krvca curi:<br class="calibre2"/>
prijevara mu dvoru hodi,<br class="calibre2"/>
zaručnicu krivu vodi,<br class="calibre2"/>
cipela joj premalena,<br class="calibre2"/>
vidjet </span><span lang="HR">ć</span><span lang="HR">e se varka njena.</span></p>

<p class="MsoNormal2"><span lang="HR">Kraljević tada svrnu pogled na djevojčinu
cipelu i vidje kako odande krv curi.</span></p>

<p class="MsoNormal2"><span lang="HR">Odmah okrenu konja natrag, dopremi krivu
zaručnicu njezinoj kući i reče da ona nije prava, pa neka druga sestra obuje
cipelu.</span></p>

<p class="MsoNormal2"><span lang="HR">Tad i ta druga ode u sobu i sretno ugura nožne
prste u cipelu, ali peta nikako da u nju uđe, bijaše prevelika. Onda majka
pruži kćeri nož i reče:</span></p>

<p class="MsoNormal2"><span lang="HR">— Odreži dijelak pete: kad postaneš kraljicom,
nećeš nikamo morati pješke.</span></p>

<p class="MsoNormal2"><span lang="HR">Djevojka učini tako: odreza dijelak pete,
ugura nogu u cipelicu, stišćući zube od bola, te iziđe pred kraljevića.</span></p>

<p class="MsoNormal2"><span lang="HR">On ju nato kao svoju zaručnicu vinu sebi na
konja pa odjaha odande.</span></p>

<p class="MsoNormal2"><span lang="HR">Kad su naišli pokraj ljeskova drvceta, dvije
golubice što su na njemu sjedile uglas zagukaše:</span></p>

<p class="Sonet"><span lang="HR">Kraljević na konju žuri,<br class="calibre2"/>
iz cipele krvca curi:<br class="calibre2"/>
prijevara mu dvoru hodi,<br class="calibre2"/>
zaručnicu krivu vodi,<br class="calibre2"/>
cipela joj premalena,<br class="calibre2"/>
vidjet će se varka njena.</span></p>

<p class="MsoNormal2"><span lang="HR">Kraljević tada pogleda bolje na njezinu nogu i
vidje kako krv curi iz cipele i po bijeloj se čarapi razlijeva crvenilo. Odmah
okrenu konja natrag i krivu zaručnicu dopremi njezinoj kući.</span></p>

<p class="MsoNormal2"><span lang="HR">— Ni ova nije prava — ljutnu se kraljević. — Zar
nemate još kćeri?</span></p>

<p class="MsoNormal2"><span lang="HR">— Ne, nemamo — odgovori otac — to jest, imamo
još samo siroče od moje pokojne žene, prljavu Pepeljugu, ali ona ne može biti
zaručnica.</span></p>

<p class="MsoNormal2"><span lang="HR">Kraljević nato kaza neka je dovedu preda nj,
ali se maćeha usprotivi:</span></p>

<p class="MsoNormal2"><span lang="HR">— Oh, ne, sva je prljava, ne smije se
pokazati.</span></p>

<p class="MsoNormal2"><span lang="HR">On ju je pak želio svakako vidjeti, i tako im
ne preosta drugo nego pozvati Pepeljugu. Ona je najprije umila ruke i lice, a
onda izišla pred kraljevića te mu se poklonila. On joj pruži zlatnu cipelicu, a
ona sjede na klupicu, izvuče nogu iz teške drvene klompe i stavi je u zlatnu:
pristajala joj kao salivena.</span></p>

<p class="MsoNormal2"><span lang="HR">Kad se uspravila i kraljević joj zagledao u
lice, prepozna on ljepojku djevojku što je u tri navrata s njime plesala, te
uzviknu:</span></p>

<p class="MsoNormal2"><span lang="HR">— Ovo je prava zaručnica!</span></p>

<p class="MsoNormal2"><span lang="HR">Maćeha i njezine dvije kćeri silno se uplašile
i poblijedjele od pustog bijesa kojim su uskipjele. Kraljević međuto vinuo se s
Pepeljugom na konja pa odjahao odande.</span></p>

<p class="MsoNormal2"><span lang="HR">Kad su jahali pokraj ljeskova drvceta, dvije
bijele golubice zagukaše uglas:</span></p>

<p class="Sonet"><span lang="HR">Kraljević na konju žuri,<br class="calibre2"/>
iz cipele krv ne curi:<br class="calibre2"/>
istina mu dvoru hodi,<br class="calibre2"/>
zaručnicu pravu vodi,<br class="calibre2"/>
cipelica mjera njena,<br class="calibre2"/>
stoji kao salivena.</span></p>

<p class="MsoNormal2"><span lang="HR">I pošto su svoje odgukale, sletješe s ljeskova
drvceta i sjedoše Pepeljugi na ramena — jedna s lijeve, druga s desne strane, i
tako ostadoše.</span></p>

<p class="MsoNormal2"><span lang="HR">Kad bijaše da se svadba slavi, dođoše i
neiskrene maćehine kćeri da se ulaguju i da s Pepeljugom sreću dijele. Kad su
mladenci krenuli u crkvu, išla im s desne strane maćehina starija kći, a s
lijeve mlađa — i tada golubice iskljuvaše svakoj jedno oko. A onda kad su
izlazili, nalazila se starija maćehina kći s lijeve strane, a mlađa s desne — i
tada im golubice iskljuvaše i drugo oko. I tako podle maćehine kćeri bijahu za
svoju zlobu i podmuklost kažnjene sljepoćom za sav ostatak života.</span></p>

</div>

</body></html>
