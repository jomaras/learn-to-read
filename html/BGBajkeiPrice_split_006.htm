<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_5" class="calibre4"><a name="_Toc362253507" class="pcalibre pcalibre1 calibre1" id="_Toc362253507"></a><a name="_Toc342757838" class="pcalibre pcalibre1 calibre1" id="_Toc342757838"><span lang="HR" class="calibre1">CRVENKAPICA</span></a></h1>

<p class="MsoNormal2"><span lang="HR">Bila jednom mala ljupka djevojčica koja bi
odmah omiljela svakom tko bi je samo vidio, a najviše se milila baki, koja ju
je tako voljela da naprosto nije znala kako bi djetetu ugodila i što bi maloj
sve dala. Jednom joj poklonila kapicu od crvena baršuna, a ta je djevojčici
tako lijepo pristajala da mala nikakvu drugu nije više htjela nositi: po toj su
je kapici svuda zvali Crvenkapica.</span></p>

<p class="MsoNormal2"><span lang="HR">Jednoga joj dana majka reče:</span></p>

<p class="MsoNormal2"><span lang="HR">— Hajde, Crvenkapice, evo ti kolač i boca
vina, pa odnesi baki: bolesna je i nemoćna, ovim će se okrijepiti. Kreni dok
nije pripeklo, a kad budeš vani, pripazi i vladaj se pristojno; nemoj skretati
s puta ni trčati, jer možeš pasti i razbiti bocu, pa baka neće ništa imati. Kad
u</span><span lang="HR">đ</span><span lang="HR">eš baki, ne zaboravi joj nazvati
»Dobro jutro, bakice!« I nemoj zvjerati naokolo i po kutovima zavirivati.</span></p>

<p class="MsoNormal2"><span lang="HR">— Sve ću ja tako kako veliš — odgovori
Crvenkapica majci i pruži joj ruku.</span></p>

<p class="MsoNormal2"><span lang="HR">Baka živjela u kući što se nalazila u šumi,
pol sata daleko od sela. Kad je Crvenkapica zašla u šumu, susrela je vuka. Nije
znala koliko je to opaka životinja pa se nije ni bojala.</span></p>

<p class="MsoNormal2"><span lang="HR">—</span><span lang="HR"> Dobar dan, Crvenkapice!
— pozdravi je vuk.</span></p>

<p class="MsoNormal2"><span lang="HR">— Dobar dan, vuče — otpozdravi ona.</span></p>

<p class="MsoNormal2"><span lang="HR">— Kamo, kamo tako rano, Crvenkapice?</span></p>

<p class="MsoNormal2"><span lang="HR">— Idem baki.</span></p>

<p class="MsoNormal2"><span lang="HR">— A što nosiš pod pregačom?</span></p>

<p class="MsoNormal2"><span lang="HR">— Kolač i vino, jučer smo pekli, pa neka se
bolesna i nemoćna baka malko okrijepi.</span></p>

<p class="MsoNormal2"><span lang="HR">— A gdje živi tvoja baka, Crvenkapice?</span></p>

<p class="MsoNormal2"><span lang="HR">— Još četvrt sata dalje u šumi, podno tri
velika hrasta; ondje joj je kućica za ljeskovom živicom, sigurno znaš — objasni
Crvenkapica.</span></p>

<p class="MsoNormal2"><span lang="HR">A vuk u sebi govorio:</span></p>

<p class="MsoNormal2"><span lang="HR">»Mlado, nježno stvorenje, baš slastan zalogaj!
Ići će mi u tek kudikamo bolje nego stara. Samo valja da to lukavo izvedem i da
obadvije smažem.«</span></p>

<p class="MsoNormal2"><span lang="HR">Tako je mislio vuk dok je malko išao pokraj
Crvenkapice, a onda će glasno:</span></p>

<p class="MsoNormal2"><span lang="HR">— Vidiš li, Crvenkapice, koliko je lijepa
cvijeća naokolo? Zašto ne pogledaš malko oko sebe? Ti kanda i ne čuješ kako
ptičice lijepo pjevaju. Ideš nekako povučena u se, kao da krećeš u školu, a
tako je lijepo i zabavno ovdje u šumi.</span></p>

<p class="MsoNormal2"><span lang="HR">Crvenkapica se obazre oko sebe, pa kad vidje
kako sunčane zrake poigravaju kroz granje i stvaraju prošare na tlu, a posvuda
se osulo krasno cvijeće, ona će u sebi:</span></p>

<p class="MsoNormal2"><span lang="HR">»Obradovat ću baku ako joj uberem i donesem
kitu svježeg cvijeća; još je rano, stići ću na vrijeme.«</span></p>

<p class="MsoNormal2"><span lang="HR">I skrenu s puta u šumu, otrča da nabere
cvijeća. I kako bi koji cvijet ubrala, trčala bi dalje, sve misleći da će
drugdje naći ljepšeg cvijeća, i tako se samo gubila, sve dublje zalazila u
šumu.</span></p>

<p class="MsoNormal2"><span lang="HR">A vuk dotle otišao ravno bakinoj kućici i
pokucao na vrata: kuc, kuc.</span></p>

<p class="MsoNormal2"><span lang="HR">— Tko to kuca? — upita iznutra baka.</span></p>

<p class="MsoNormal2"><span lang="HR">— Tvoja Crvenkapica — reče vuk izvana. — Evo
sam ti donijela kolača i vina, otvori!</span></p>

<p class="MsoNormal2"><span lang="HR">— Samo pritisni kvaku — objasni baka. — Preslaba
sam, ne mogu ustati.</span></p>

<p class="MsoNormal2"><span lang="HR">Vuk pritisnu kvaku, vrata se otvoriše, te on,
ne kazujući ni riječi više, krenu ravno k postelji i proždera baku. Potom se
odjenu u njezine haljine, namaknu njezinu kapu sebi na glavu, leže u bakinu
postelju i navuče zavjese.</span></p>

<p class="MsoNormal2"><span lang="HR">Crvenkapica međuto trčala naokolo za cvijećem,
pa kad ga je dovoljno nabrala da ga više i nije mogla držati u ruci, prisjeti
se opet bake pa se požuri k njoj.</span></p>

<p class="MsoNormal2"><span lang="HR">Kad je stigla pred kućicu, začudi se što su
vrata otvorena, a kad je ušla u sobu, nekako joj se stijesni oko srca, te ona
pomisli: »Bože dragi, kako mi je danas čudno pri duši, a inače sam tako rado
kod bake!«</span></p>

<p class="MsoNormal2"><span lang="HR">Uzdahnula je pa onda lijepo pozdravila:</span></p>

<p class="MsoNormal2"><span lang="HR">— Dobro jutro, bakice!</span></p>

<p class="MsoNormal2"><span lang="HR">Ali nije dobila odgovora. Nato priđe postelji,
razmaknu zavjese — i gle: u postelji baka, navukla je kapu duboko na lice, a
sva je nekako čudna...</span></p>

<p class="MsoNormal2"><span lang="HR">— Ej, bakice, kakve li velike uši imaš?</span></p>

<p class="MsoNormal2"><span lang="HR">— Zato da te bolje čujem.</span></p>

<p class="MsoNormal2"><span lang="HR">— Ej, bakice, kolike su ti oči!</span></p>

<p class="MsoNormal2"><span lang="HR">— Da te bolje vidim.</span></p>

<p class="MsoNormal2"><span lang="HR">— Ej, bakice, kolike su ti ruke!</span></p>

<p class="MsoNormal2"><span lang="HR">— Da te bolje dohvatim.</span></p>

<p class="MsoNormal2"><span lang="HR">— Ali, bakice, kakvu to strašnu njušku imaš!</span></p>

<p class="MsoNormal2"><span lang="HR">— Da te bolje prožderem.</span></p>

<p class="MsoNormal2"><span lang="HR">I tek što je to rekao, vuk u jednom skoku
skoči s postelje i proguta jadnu Crvenkapicu.</span></p>

<p class="MsoNormal2"><span lang="HR">Pošto je vuk tako podmirio svoju vučju
proždrljivost, leže opet u postelju, zaspa i zahrka da je sve odjekivalo.</span></p>

<p class="MsoNormal2"><span lang="HR">Ispred kuće naišao lovac, pa kad je čuo ono
hrkanje, reče u sebi:</span></p>

<p class="MsoNormal2"><span lang="HR">»Uh, što li ta stara žena tako hrče! Treba da
pogledam što joj je.«</span></p>

<p class="MsoNormal2"><span lang="HR">I uđe u sobu, a kad priđe postelji, ugleda u
njoj vuka.</span></p>

<p class="MsoNormal2"><span lang="HR">— Ah, tu si dakle, stari grešniče, odavna te
tražim! — uzviknu lovac.</span></p>

<p class="MsoNormal2"><span lang="HR">I već namjeri pušku na rame prisloniti i
opaliti, ali uto pomisli da je vuk možda progutao baku te bi se mogla još
spasiti.</span></p>

<p class="MsoNormal2"><span lang="HR">I tako nije odapeo otponac nego uze nožice i
zaspalom vuku zapara trbušinu. Zarezao je dva - tri puta, i pokaza se crvena
kapica. Zareza još dvaput, a ono iz vučje utrobe iskoči djevojčica.</span></p>

<p class="MsoNormal2"><span lang="HR">— Uh, kako sam se uplašila! — uzviknu ona. — Uh,
što bijaše tamno u vučjoj mješini!</span></p>

<p class="MsoNormal2"><span lang="HR">Zatim iziđe i stara baka: bila je i ona živa,
ali je jedva disala.</span></p>

<p class="MsoNormal2"><span lang="HR">Crvenkapica brže - bolje donese kamenja, njime
natrpaše vuka, pa kad se probudio i namjerio da pobjegne, nije mogao: pritislo
ga teško kamenje, te on pade i tako uginu.</span></p>

<p class="MsoNormal2"><span lang="HR">Ostadoše zadovoljni njih troje: lovac, baka i
Crvenkapica.</span></p>

<p class="MsoNormal2"><span lang="HR">Lovac uginulom vuku oderao krzno te s njime
veselo otišao kući; baka uživala u kolaču i zalogaje zalijevala vinom što joj ga
je donijela njezina unučica, </span><span lang="HR">pa se stara tako okrijepila i
oporavila, a Crvenkapica u sebi govorila: »Nikad više ne smiješ sama skrenuti s
puta i trčati u šumu kad ti majka zabrani.«</span></p>

</div>

</body></html>
