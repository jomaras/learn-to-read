<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_39" class="calibre4"><a name="_Toc362253541" class="pcalibre pcalibre1 calibre1" id="_Toc362253541"></a><a name="_Toc342757875" class="pcalibre pcalibre1 calibre1" id="_Toc342757875"><span lang="HR" class="calibre1">IMA JO</span></a><span lang="HR" class="calibre1">Š</span><span lang="HR" class="calibre1"> TAKVIH</span></h1>

<p class="MsoNormal2"><span lang="HR">Bio jednom okosit seljak, oštar na riječi i na
djelu. Dohvatio on iz kuta grabovu batinu i poprijetio svojoj ženi:</span></p>

<p class="MsoNormal2"><span lang="HR">— Da znaš, ženo, odoh ja sada od kuće da
svidim neke poslove, a eto me natrag do tri dana. Ako za to vrijeme ovamo
uvrati trgovac stokom i htjedne kupiti naše tri krave, možeš mu ih prodati, ali
nikako za manje od dvjesta talira. Jesi li u glavu utuvila?</span></p>

<p class="MsoNormal2"><span lang="HR">— Ništa ne brigaj, samo ti lijepo idi s pomoću
Božjom — odgovori žena. — Sve ću ja obaviti kako treba.</span></p>

<p class="MsoNormal2"><span lang="HR">— Baš se prava našla! — prezrivo će muž.
Jednom si u djetinjstvu pala na glavu, i odonda ti u njoj nije sve u redu.
Jedno ti samo velim: uradiš li budalaštinu, ovom ću te batinom krstiti po leđima
da će ti biti šarena i modra svu godinu, budi u to uvjerena!</span></p>

<p class="MsoNormal2"><span lang="HR">Tako reče te uze put pod noge.</span></p>

<p class="MsoNormal2"><span lang="HR">Sutradan naišao trgovac. Nije bilo potrebe da
žena troši mnogo riječi i da se cjenka s njime: odmah je on na sve pristao.</span></p>

<p class="MsoNormal2"><span lang="HR">Kad je u staji promotrio krave i čuo cijenu,
reče seljanki:</span></p>

<p class="MsoNormal2"><span lang="HR">— Dobro je, plaćam drage volje. Toliko ti
krave vrijede da ih brat bratu daje. Vodim ih odmah sa sobom.</span></p>

<p class="MsoNormal2"><span lang="HR">I odriješi krave te ih izvede iz staje. Kad je
s njima već namjerio na dvorišna vrata, pritrča žena, uhvati ga za rukav i
povika:</span></p>

<p class="MsoNormal2"><span lang="HR">— Stanite! Ne možete otići, najprije morate
platiti dvjesta talira!</span></p>

<p class="MsoNormal2"><span lang="HR">— Dakako, dakako — dočeka onaj — samo sam
zaboravio pripasati novčanu kesu. Ništa ne brini: dok ne platim, imat ćeš
jamčevinu. Dvije ću krave odvesti, a treću ti ostavljam: to ti je dobar zalog.</span></p>

<p class="MsoNormal2"><span lang="HR">Ženi to bilo uvjerljivo, pa ona pusti čovjeka
da ode s kravama: ta ostavio je zalog!</span></p>

<p class="MsoNormal2"><span lang="HR">Kad je onaj otišao, ona će u sebi, sasvim
zadovoljna: »Eh, koliko će mužu biti drago kad vidi kako sam mudro uradila!«</span></p>

<p class="MsoNormal2"><span lang="HR">Do tri dana vratio se seljak kući, kako je i
obrekao, pa tek što stiže, s onih stopa upita ženu je li prodala krave.</span></p>

<p class="MsoNormal2"><span lang="HR">— Jesam, dakako — veselo pobrza žena — prodala
ih onako kako si mi kazao, za dvjesta talira. Jedva da toliko i vrijede, ali ih
je trgovac uzeo i nije ništa prigovorio.</span></p>

<p class="MsoNormal2"><span lang="HR">— Gdje su novci? — kratko će seljak.</span></p>

<p class="MsoNormal2"><span lang="HR">— Novci? — zbuni se žena. — Nema ih. Zaboravio
je novčanu kesu, ali će brzo donijeti što duguje. A dotle mi je ostavio dobar
zalog.</span></p>

<p class="MsoNormal2"><span lang="HR">— Kakav zalog? — nepovjerljivo će muž.</span></p>

<p class="MsoNormal2"><span lang="HR">— Jednu od naših triju krava. Neće je dobiti dok
ne plati one dvije. Mudro sam uradila: zadržala sam najmanju, njoj treba
najmanje krme.</span></p>

<p class="MsoNormal2"><span lang="HR">Razgnjevio se muž, planuo srdžbom i već
podigao batinu da ženi da obrok kakav joj je obećao, ali se odjednom
predomisli, spusti štap i protisnu:</span></p>

<p class="MsoNormal2"><span lang="HR">— Ti si najgluplja guska što se gega po ovome
svijetu! Moram te žaliti. Izići ću na cestu i tri dana ondje čekati da vidim
hoću li naći ikoga tko je gluplji od tebe. Ako ga nađem, sve ti je oprošteno,
slobodna </span><span lang="HR">si. Ako ga ne nađem, dobit ćeš što si zaslužila,
cijelu plaću bez odbitka!</span></p>

<p class="MsoNormal2"><span lang="HR">Krenuo seljak seoskim putem kadli ugleda gdje
nailaze priprosta seljačka kola, obične taljige što ih vuku volovi. A na
taljigama stoji žena umjesto da sjedi na snopu slame što je kraj nje, ili pak
da ide uz volove i da ih vodi.</span></p>

<p class="MsoNormal2"><span lang="HR">»Ta je baš kakvu tražiš!« pomisli seljak te
ispade na cestu i poče se pred taljigama motati i plesti, i poskakivati tamo - amo,
kao da je sišao s uma.</span></p>

<p class="MsoNormal2"><span lang="HR">— Što bi ti, kumašine? — upita ga žena. — Ne
poznajem te. Odakle si? Odakle dolaziš?</span></p>

<p class="MsoNormal2"><span lang="HR">— Evo sam s neba pao — objasni čovjek — pa ne
znam kako ću opet onamo. Bi li me mogla odvesti gore?</span></p>

<p class="MsoNormal2"><span lang="HR">— A ne — odgovori žena — ne znam puta. Ali kad
si već došao s neba, mogao bi mi kazati kako je i što radi moj muž, koji je
ondje gore bit će sada tri godine. Zacijelo si ga vidio?</span></p>

<p class="MsoNormal2"><span lang="HR">— Jesam, jesam, vidio sam ga, dakako. Hja, ne
može baš svakome biti dobro. On čuva ovce, i to mu je blago na priličnu brigu i
nevolju, vrludaju ovce i švrljaju posvuda, zalutaju divljinom i pustolinom, a
on mora kojekuda za njima da ih prikupi i svitla. Sav je jadnik poderan, možeš
misliti, uskoro će mu ono malo odjeće spasti sa tijela. Krojača ondje nema, sveti
Petar nijednoga ne pušta unutra, kako ti je i samoj znano iz priče.</span></p>

<p class="MsoNormal2"><span lang="HR">— Ma tko bi takvo što mislio! — u čudu će
žena. — Nego, znaš što? Donijet ću njegov kaput što ga je nosio nedjeljom i
blagdanom, eno još visi u ormaru u kući: može ga ondje gore nositi, neće se
stidjeti. Bi li ti bio dobar da mu ga odneseš?</span></p>

<p class="MsoNormal2"><span lang="HR">— E, to baš ne ide — na to će seljak. — Odjeća
se ne smije u nebo unositi, tko je htjedne onamo unijeti, odmah mu je oduzmu na
vratima.</span></p>

<p class="MsoNormal2"><span lang="HR">— Čujder onda, kumašine! — proslijedi žena. Jučer
sam prodala pšenicu pa ukesila lijep novac. Bi li kako išlo da mu ga pošaljem?
Da tutneš kesu u džep, neće nitko vidjeti.</span></p>

<p class="MsoNormal2"><span lang="HR">— Ako si baš navrla te ne može drukčije prenavljao
se seljak — učinit ću ti tu ljubav.</span></p>

<p class="MsoNormal2"><span lang="HR">— Pričekaj me tu — reče žena — odoh ja po
kesu, eto me brzo natrag.</span></p>

<p class="MsoNormal2"><span lang="HR">A na polasku još objasni seljaku:</span></p>

<p class="MsoNormal2"><span lang="HR">— Ne sjedim evo na slami, nego stojim na
kolima, da volovima bude lakše.</span></p>

<p class="MsoNormal2"><span lang="HR">I pošto je to objasnila, potjera volove.</span></p>

<p class="MsoNormal2"><span lang="HR">Ostavši sam, seljak će u sebi: »Ova je zaista udarena
i munjena, pa ako još i novac donese, onda ona moja žena može govoriti o sreći,
jer će je minuti batine.«</span></p>

<p class="MsoNormal2"><span lang="HR">Nije dugo potrajalo kad eto ti munjene:
pobrzala ona trkom, u ruci nosi kesu s novcem. Kad je prišla seljaku, tutnu mu
novac u džep i nato mu još tisuću puta zahvali na ljubaznosti.</span></p>

<p class="MsoNormal2"><span lang="HR">Kad je žena opet došla kući, nađe ondje sina
koji se upravo vratio s njive. Pripovjedi mu ona kakve je neobične vijesti čula
i doznala ono čemu se nije nadala. I nadoveza:</span></p>

<p class="MsoNormal2"><span lang="HR">— Eh, baš mi je drago što sam našla priliku da
jadnome mužu štogod pošaljem. Tko bi mislio da će na nebu čime oskudijevati.</span></p>

<p class="MsoNormal2"><span lang="HR">Sin zapao u veliko čudo.</span></p>

<p class="MsoNormal2"><span lang="HR">— Vidiš majko — potkrijepi on — ne silaze
ljudi s neba svakog dana. Odoh i ja odmah da još nađem toga </span><span lang="HR">čovjeka. Kazat će mi on kako je gore na nebu, ima li rada i kakve
poslove ondje odvaljuju.</span></p>

<p class="MsoNormal2"><span lang="HR">I brže - bolje osedla konja te odjaha.</span></p>

<p class="MsoNormal2"><span lang="HR">Stigao budalasti sin i našao seljaka gdje
sjedi pod vrbom — upravo je seljak izvukao iz džepa kesu koju mu je dala
munjena žena, namjerio čovjek novce brojiti.</span></p>

<p class="MsoNormal2"><span lang="HR">— Jesi li možda vidio onog što je došao s
neba? — viknu momak seljaku.</span></p>

<p class="MsoNormal2"><span lang="HR">— Jesam, eno ga, već se vraća — odgovori
seljak. Vidiš, penje se tamo na ono brdo, odande mu je nešto bliže. Možeš ga
stići ako brže pojašeš za njim.</span></p>

<p class="MsoNormal2"><span lang="HR">— Ah — uzdahnu momak — već sam mrtav — umoran
koliko sam se danas naradio, a jahanje ovamo sasvim me dotuklo. Nego, ti znaš
onog čovjeka, pa budi ljubazan, uzjaši na moga konja i zamoli onoga da dođe
ovamo.</span></p>

<p class="MsoNormal2"><span lang="HR">»Aha, evo još jednoga što mu sve koze nisu na
broju«, u sebi će seljak, a onda odgovori momku:</span></p>

<p class="MsoNormal2"><span lang="HR">— Nema zapreke, učinit ću ti tu ljubav.</span></p>

<p class="MsoNormal2"><span lang="HR">I vinu se na momkova konja te odjaha odande
brzim kasom.</span></p>

<p class="MsoNormal2"><span lang="HR">Tupavi momak čekao sve dok nije i noć
zapasala, a seljaka sveudilj ne bijaše natrag. Više se i nije vratio.</span></p>

<p class="MsoNormal2"><span lang="HR">»Čovjeku s neba očito se žurilo pa nije mogao
ovamo, a seljak mu valjda dao konja da ga odvede gore, mome ocu«, zaključi
ćaknuti sin.</span></p>

<p class="MsoNormal2"><span lang="HR">I vrati se kući te pripovjedi majci što je i
kako je bilo. I nadoveza:</span></p>

<p class="MsoNormal2"><span lang="HR">— Konja sam poslao ocu, da jadan stari ne mora
naokolo juriti pješke.</span></p>

<p class="MsoNormal2"><span lang="HR">— Pravo si uradio, sinko — povladi mu mati. — U
tebe su još mlade noge, ne treba ti konj, možeš i pješice.</span></p>

<p class="MsoNormal2"><span lang="HR">A kad je seljak došao kući sprati on konja u
staju, pokraj krave što je ostavljena u zalog, ode ženi te joj kaza:</span></p>

<p class="MsoNormal2"><span lang="HR">— Imaš, ženo, više sreće nego pameti: našao
sam ih dvoje što su luđi od tebe. Minule te batine ovaj put, ali im drugom prilikom
nećeš izmaknuti.</span></p>

<p class="MsoNormal2"><span lang="HR">Tako reče, sjede u djedovski naslonjač,
pripali lulu te će, na kraju, u sebi:</span></p>

<p class="MsoNormal2"><span lang="HR">»Ipak je posao dobro ispao: za dvije loše
krave — gizdava konja i k tome kesu nabijenu novcem. Kad bi glupost uvijek
ovoliko donosila, mnogo bih je cijenio.«</span></p>

<p class="MsoNormal2"><span lang="HR">Tako je mislio seljak, ali su tebi glupaci
zacijelo draži.</span></p>

</div>

</body></html>
