<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_7" class="calibre4"><a name="_Toc362253509" class="pcalibre pcalibre1 calibre1" id="_Toc362253509"></a><a name="_Toc342757840" class="pcalibre pcalibre1 calibre1" id="_Toc342757840"><span lang="HR" class="calibre1">TRNORU</span></a><span lang="HR" class="calibre1">Ž</span><span lang="HR" class="calibre1">ICA</span></h1>

<p class="MsoNormal2"><span lang="HR">Ono vam nekoć bili kralj i kraljica što su iz
dana u dan govorili. »Ah, kad bismo imali dijete!« Željelo njih dvoje tako i
sveđer priželjkivalo, ali želja nikako da im se ispuni. A onda se jednom, kad
se kraljica kupala, dogodi te iz vode izroni žaba, iziđe na suho i probesjedi:</span></p>

<p class="MsoNormal2"><span lang="HR">— Želja će ti se ispuniti: prije nego što mine
godina dana, donijet ćeš kćerkicu na svijet.</span></p>

<p class="MsoNormal2"><span lang="HR">I što je žaba prorekla, to se obistinilo:
kraljica rodila curicu tako lijepu da kraljevoj radosti ne bijaše kraja ni konca.
Upriličio kralj veliko slavlje: pozvao je ne samo svoje rođake, prijatelje i
znance nego i sve vile usude, da djetetu budu naklone i dobre. Bijaše ih
trinaest u njegovoj kraljevini, a kako je imao samo dvanaest tanjura iz kojih
su imale jesti, to je jedna morala ostati kod kuće.</span></p>

<p class="MsoNormal2"><span lang="HR">Svečanost protjecala u svem sjaju i krasu, a
kad se primaknula kraju, vile nadariše dijete svojim divnim darovima: jedna
curicu obdarila krepošću, druga ljepotom, treća bogatstvom, i tako redom svime
što se na svijetu može poželjeti. Pošto njih jedanaest iznizaše svoje darove,
iznebuha banu trinaesta sasvim preko reda. Naumila se ona osvetiti zato što je
nisu pozvali, pa kako upade, </span><span lang="HR">nikoga ne pogleda i ne
pozdravi nego odmah u sav glas izviknu svoje proroštvo:</span></p>

<p class="MsoNormal2"><span lang="HR">—</span><span lang="HR"> Mala će se kraljevna u
petnaestoj godini ubosti u ruku vretenom i od toga umrijeti.</span></p>

<p class="MsoNormal2"><span lang="HR">I ne kazujući više ni riječi, okrenu se te
iziđe iz dvorane.</span></p>

<p class="MsoNormal2"><span lang="HR">Svi se ustrašili. Tada se javi dvanaesta, koja
još nije izrekla svoje proroštvo. Nije doduše mogla dokinuti i poništiti opake
riječi što su izrečene, mogla ih je samo ublažiti, i tako ona kaza:</span></p>

<p class="MsoNormal2"><span lang="HR">— Ne, ipak neće mala kraljevna umrijeti, nego
će pasti u dubok stoljetni san.</span></p>

<p class="MsoNormal2"><span lang="HR">Da bi očuvao svoje drago dijete od nesreće,
kralj zapovjedio da se sva vretena u zemlji spale. Sva se pak proroštva
ispunila: djevojku krasila ljepota, krepost, umilnost i razbor, te bi omiljela
svakom čim bi je vidio.</span></p>

<p class="MsoNormal2"><span lang="HR">Zbilo se tako te upravo u onaj dan kad je
djevojka navršila petnaestu godinu ne bijaše ni kralja ni kraljice na dvorima:
djevojka ostala ondje sama samcata. Uzela ona švrljati gore — dolje, tumarati
uzduž i poprijeko, zavirivati u mnoge odaje i različite izbe, i naposljetku je
dospjela u staru kulu. Zavojite stepenice vodile gore, te se ona po njima uspe.
Izbila je pred nekakva mala vrata. U ključanicu na bravi bio utaknut zarđao
ključ, i ona zakrenu njime. Otvoriše se vrata, a to u maloj izbi sjedi starica
s vretenom u ruci: svojski je prionula na posao — prede kudjelju.</span></p>

<p class="MsoNormal2"><span lang="HR">— Dobar dan, bakice — pozdravi je kraljevna. —
Što to radiš tude?</span></p>

<p class="MsoNormal2"><span lang="HR">— Evo predem — odgovori starica i kimnu
glavom.</span></p>

<p class="MsoNormal2"><span lang="HR">— A što to tako veselo poigrava i skače? — opet
će djevojka, te uze vreteno da i ona prede.</span></p>

<p class="MsoNormal2"><span lang="HR">Ali tek što ga je dodirnula, ispuni se
bajalica i proroštvo, i ona se vretenom u prst ubode.</span></p>

<p class="MsoNormal2"><span lang="HR">U koji se čas ubola, prevali se na postelju
što se ondje nalazila, pa utonu u dubok san.</span></p>

<p class="MsoNormal2"><span lang="HR">San protegao moć i na cio kraljevski dvor:
usnuli kralj i kraljica, koji se bijahu upravo vratili te ušli u veliku
dvoranu; usnuli s njima i svi dvorjanici, zaspali i konji u staji, psi na
dvorištu, golubovi na krovu, muhe na zidu, čak i vatra što je plamsala na
ognjištu — i ona utinjala i utihnula, pečenka na njoj prestala cvrčati... u san
utonuo i kuhar, pustio na miru momka koga je zbog njegova nemara htio za kosu
povući. Utihnuo i vjetar vani, na drveću pred dvorima nije više ni listak
treperio.</span></p>

<p class="MsoNormal2"><span lang="HR">Oko dvora porastao trnjak divlje ruže, iz
godine u godinu sezao dalje i neprestano se penjao, dok naposljetku nije sasvim
opasao dvore te prerastao i preko njih, tako da se više ništa nije vidjelo, čak
ni zastava navrh krova. Zemljom išla priča od usta do usta i kazivala kako u
začaranim dvorima spava lijepa Trnoružica tako kraljevnu nazivahu — i kako od
vremena do vremena dolaze kraljevići odavde i odande i hoće da se kroza silni
trnjak probiju u dvore, ali ne mogu nikako. Jer se trnjak, kao da ima nebrojene
ruke, čvrsto drži, a momci zapinju o trnje i ne mogu se više otkinuti te jadno
zaglavljuju.</span></p>

<p class="MsoNormal2"><span lang="HR">Nakon mnogo godina navratio se opet neki
kraljević u onu zemlju, i tu je čuo kako neki starac pripovijeda o trnjaku za
kojim stoje ukleti dvori, u njima već stotinu godina tvrdim snom spava
prekrasna kraljevna, zvana Trnoružica, a s njome kralj i kraljica i sve što
nekoć bijaše živo na dvorima. Uz to je kraljević i od svoga djeda doznao kako
su dolazili mnogi kraljevići i pokušavali da se probiju kroz onaj trnjak, ali
su zapali u pusto trnje i bijedno skončali.</span></p>

<p class="MsoNormal2"><span lang="HR">— Ništa se ja ne bojim — neustrašivo će
mladić.</span></p>

<p class="MsoNormal2"><span lang="HR">— Idem ja onamo da vidim lijepu Trnoružicu.</span></p>

<p class="MsoNormal2"><span lang="HR">Dobri ga je starac nastojao odvratiti od ludog
nauma, ali momak ni da čuje, ne da se ni osoliti.</span></p>

<p class="MsoNormal2"><span lang="HR">Stotinu je godina međuto izminulo te svanuo i
dan u koji se Trnoružica imala oda sna probuditi. Kad se kraljević primaknuo
trnjaku, sve se trnje osulo krasnim krupnim cvjetovima, koji se lijepo
razmaknuše da ga zdrava i živa propuste unutra, a potom se sve opet za njim
sklopi i sastavi u pravu pravcatu živicu.</span></p>

<p class="MsoNormal2"><span lang="HR">Kad je stupio na dvorište, vidje kako leže
zaspali konj i i pjegavi lovački psi, a na krovu čuče usnuli golubovi i drže
glavu pod krilom. Uđe on i u same dvore, a to ondje muhe sveudilj spavaju na
zidu, u kuhinji kuhar sveđer drži ruku kao da će toga trena dohvatiti momka i
povući ga za kosu, a sluškinja sjedi i pred sobom drži crno pile kao da će ga
sad — na perušati.</span></p>

<p class="MsoNormal2"><span lang="HR">Krenu kraljević dalje i vidje kako u velikoj
dvorani svi dvorjanici spavaju gdje se koji zatekao, a tamo poviše, kraj
prijestolja, leži kralj i kraljica. Uze on obilaziti i gledati dalje, a to
posvuda, kamo god zavirio, tišina pala, svuda bilo tako tiho da je mogao čuti
vlastiti dah.</span></p>

<p class="MsoNormal2"><span lang="HR">Naposljetku se obrete podno stuba što vode
gore u kulu. Uspe se te otvori vrata na izbi u kojoj spavaše Trnoružica. Ležala
je nauznak i bila tako lijepa da kraljević ne mogaše očiju s nje odvrnuti, nego
se još i saže te je poljubi. U koji tren on to učini i poljupcem je dodirnu,
Trnoružica rasklopi vjeđe, istrepta san iz očiju te ga ljubazno pogleda. Tada
njih dvoje zajedno siđoše, a uto se dolje probudiše kralj i kraljica i svi
dvorjani redom: samo su gledali jedni u druge i čudom se čudili.</span></p>

<p class="MsoNormal2"><span lang="HR">Probudili se i konji u staji na dvorištu i počeli
glavom uzmahivati i otresati; oda sna se trgli i lovački psi pa poskakivali i
repom mahali; golubovi na krovu izvukli glavice ispod krila, pogledali naokolo
pa odletjeli u polje; oživjele i muhe i miljele po zidu; proplamsala vatra u
kuhinji, jelo zakuhalo i pečenka opet zacvrčila, kuhar dohvatio momka te ovaj
vrisnuo, a sluškinja uzela pile perušati.</span></p>

<p class="MsoNormal2"><span lang="HR">Kraljević i Trnoružica na kraju proslavili
sjajnu svadbu i poživjeli u zadovoljstvu i sreći sve do svoje smrti.</span></p>

</div>

</body></html>
