<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_20" class="calibre4"><a name="_Toc342757857" class="pcalibre pcalibre1 calibre1" id="_Toc342757857"></a><a name="_Toc362253522" class="pcalibre pcalibre1 calibre1" id="_Toc362253522"></a><a name="_Toc342757856" class="pcalibre pcalibre1 calibre1" id="_Toc342757856"><span lang="HR" class="calibre1">NEBRIGA</span></a></h1>

<p class="MsoNormal2"><span lang="HR">Vodio se nekoć velik rat pa se najposlije i
završio, a onda mnogi vojnici bijahu otpušteni, među njima i vojnik zvan
Nebriga. Valjalo mu se oprostiti s vojskom, a na polasku dobio samo jedan
vojnički kruh i četiri novčića: to mu bila sva popudbina, i s time je u svijet
krenuo.</span></p>

<p class="MsoNormal2"><span lang="HR">Ukraj puta zasjeo sveti Petar kao bijedan
prosjak pa u Nebrige zamolio milostinju kad je ovaj onuda naišao.</span></p>

<p class="MsoNormal2"><span lang="HR">— Ne znam što bih mogao da ti dadem, dragi
prosjače — samilosno će mu Nebriga. — Bijah vojnik, pa me evo sad otpustili, i
ništa nemam doli malen vojnički kruh i četiri novčića. Kad to ode, morat ću
prosjačiti kao i ti. Ali ću ti ipak dati </span><span lang="HR">š</span><span lang="HR">togod.</span></p>

<p class="MsoNormal2"><span lang="HR">I razreže krušac na četiri dijela, pa jedan dio
odvoji i dade ga apostolu, a isto tako dade mu i jedan novčić od ona četiri što
ih imaše.</span></p>

<p class="MsoNormal2"><span lang="HR">Sveti Petar lijepo mu zahvali te ode dalje:
prevrgao se u drugog prosjaka i sjeo ukraj puta da opet dočeka vojnika. KSad je
ovaj naišao, prosjak mu i opet, baš kao i prvi put, zaprosi darak. Govoreći
jednako kao i prije, Nebriga mu dade četvrtinu kruha i jedan novčić.</span></p>

<p class="MsoNormal2"><span lang="HR">I opet sveti Petar zahvali na daru, pobrza
naprijed pa nanovo, u trećem navratu, sjede ukraj puta, preobrativši se sada u
trećeg prosjaka, te u prolaznika zatraži da mu udijeli milostinju. Nebriga mu
dade i treću četvrtinu kruha i treći novčić.</span></p>

<p class="MsoNormal2"><span lang="HR">Zahvali mu sveti Petar, a Nebriga krene dalje.
Sad je bivši vojnik imao samo četvrtinu kruha i jedan novčić. S tim uđe u prvu
krčmu, tu pojede ostatak kruha, a za novčić uzme piva i zalije suhi zalogaj.</span></p>

<p class="MsoNormal2"><span lang="HR">Pošto je tako okrijepio dušu, krene odande pa
opet put preda se. Tek što je malo odmakao, u susret mu eto svetog Petra, koji
se sada javio u prilici otpuštena vojnika.</span></p>

<p class="MsoNormal2"><span lang="HR">— Zdravo, druže — probesjedi sveti Petar. — Bi
li mi mogao dati krišku kruha da prezalogajim i novčić da u grlo salijem
gutljaj?</span></p>

<p class="MsoNormal2"><span lang="HR">— Odakle bih samo smogao? — uzvrati Nebriga. —
Otpravili me iz vojske i na put mi dali samo jedan vojnički krušac i četiri
novčića. Tri me prosjaka presrela na cesti, i svakome dadoh po četvrtinu kruha
i jedan novčić. Posljednju sam četvrtinu smazao u krčmi i za posljednji novčić
okvasio grlo pivom. Sada sam bez igdje ičega, pa ako ni ti više ništa nemaš,
možemo zajedno u prosjačenje.</span></p>

<p class="MsoNormal2"><span lang="HR">— Ne, neće biti potrebno — preuze sveti Petar.
— Ja se ponešto razumijem u vidarstvo, pa ću već zaraditi koliko je najpotrebnije.</span></p>

<p class="MsoNormal2"><span lang="HR">— A ja o tome baš ništa ne znam — sa svoje će
strane Nebriga. — I ne preostaje mi onda drugo nego da s</span><span lang="HR">â</span><span lang="HR">m prosjačim.</span></p>

<p class="MsoNormal2"><span lang="HR">— Nemoj, nego po</span><span lang="HR">đ</span><span lang="HR">i sa mnom — predloži mu sveti Petar. — Kad štogod zaradim, polovica je
tvoja.</span></p>

<p class="MsoNormal2"><span lang="HR">— To mi je bogme po volji — prihvati Nebriga.</span></p>

<p class="MsoNormal2"><span lang="HR">I krenu oni zajedno.</span></p>

<p class="MsoNormal2"><span lang="HR">Dok su tako naporedo išli, naiđu na neku
seljačku kuću i začuju odande strašan lelek i kuknjavu. Uđu unutra i nađu
domaćina gdje leži nasmrt bolestan: i bijaše on baš na samrti, a žena mu
udarila u plač te kuka i nariče u sav glas.</span></p>

<p class="MsoNormal2"><span lang="HR">— Prestani s tim plačem i kuknjavom — pozva je
sveti Petar — ozdravit ću ti muža.</span></p>

<p class="MsoNormal2"><span lang="HR">I u tim riječima izvuče nekakvu mast iz džepa
te u tili čas izliječi bolesnika: dojakošnji samrtnik odmah ustade i na noge se
osovi, zdrav zdravcat.</span></p>

<p class="MsoNormal2"><span lang="HR">— Čime da te nagradimo, što da ti damo? — upita
žena, sva uzbuđena od goleme radosti.</span></p>

<p class="MsoNormal2"><span lang="HR">Ali sveti Petar nije htio ništa uzeti, i što
su ga muž i žena više molili i salijetali, to se on sve više nećkao. Nebriga pak
gurnu svetog Petra te mu zagunđa:</span></p>

<p class="MsoNormal2"><span lang="HR">— Pa uzmi štogod, trebat će nam.</span></p>

<p class="MsoNormal2"><span lang="HR">Najposlije seljanka donese janje i zamoli
svetog Petra da ga uzme, ali on odbije. Tada ga Nebriga gurne u rebra, govoreći
mu:</span></p>

<p class="MsoNormal2"><span lang="HR">— Uzmi, luda glavo, jer će nam bogme i trebati.</span></p>

<p class="MsoNormal2"><span lang="HR">Najposlije će sveti Petar:</span></p>

<p class="MsoNormal2"><span lang="HR">— Dobro, neka bude: janje uzimam, ali ga
nositi neću; ako ti je do njega stalo, nosi ga sam.</span></p>

<p class="MsoNormal2"><span lang="HR">— I ne treba da ga ti nosiš — prihvati Nebriga
— ponijet ću ga ja, nemaj brige.</span></p>

<p class="MsoNormal2"><span lang="HR">I uprti ga na rame, te dvojica drugova krenu
dalje.</span></p>

<p class="MsoNormal2"><span lang="HR">Idući tako, do nekog vremena dohvate se šume,
pa kako je Nebrigi janje otežalo, a glad mu zavrtala utrobom, predloži on
svetom Petru:</span></p>

<p class="MsoNormal2"><span lang="HR">— Vidiš, evo nam lijepa mjesta i prave zgode da
skuhamo i smažemo janje.</span></p>

<p class="MsoNormal2"><span lang="HR">— Meni je pravo — suglasi se sveti Petar. — Ali
ja se s kuhanjem ne kanim baktati. Ako ti se kuha, kuhaj, vari, evo ti i kotla,
a ja ću dotle malko u šetnju. Samo nemoj navaliti na jelo dok se ne vratim: eto
mene u pravi čas.</span></p>

<p class="MsoNormal2"><span lang="HR">— Samo ti idi — pobrza Nebriga. — Već ću ja
sve udesiti kako Bog zapovijeda, vičan sam ja kuharskom umijeću.</span></p>

<p class="MsoNormal2"><span lang="HR">Nato sveti Petar ode, a Nebriga zakolje janje,
potpali vatru, baci meso u kotao, koji onda pristavi na razbuktali oganj.</span></p>

<p class="MsoNormal2"><span lang="HR">Kad se janjetina već skuhala, svetog Petra još
ne bijaše natrag. Nebriga izvadi skuhanu janjetinu iz kotla, rasiječe je na
dijelove i potraži joj srce.</span></p>

<p class="MsoNormal2"><span lang="HR">»Vele da je to ponajbolje od svega«, u sebi će
kuhar, to jest Nebriga, pa najprije malko omasti brk kušajući, a potom izjede
cijelo srce.</span></p>

<p class="MsoNormal2"><span lang="HR">Naposljetku se vrati sveti Petar te će drugu:</span></p>

<p class="MsoNormal2"><span lang="HR">— Možeš sam smazati cijelo janje, ja ću samo
srce, daj mi ga!</span></p>

<p class="MsoNormal2"><span lang="HR">Nebriga se nato prihvati noža i viljuške pa
uzmi preturaj po janjetini tamo-amo, tobože pomno tražeći srce u njoj, ali srcu
nigdje traga. Napokon otcijepi, ne okolišajući više:</span></p>

<p class="MsoNormal2"><span lang="HR">— Nema ga!</span></p>

<p class="MsoNormal2"><span lang="HR">— A kamo se moglo djeti? — u čudu će apostol.</span></p>

<p class="MsoNormal2"><span lang="HR">— Tko će znati! — otkide Nebriga. — Ali gle!
što smo obojica ludi: tražimo srce u janjeta, a ni jednome od nas ne pada na
pamet da janje srca i nema.</span></p>

<p class="MsoNormal2"><span lang="HR">— Kako nema — podsmješljivo će sveti Petar. — Pa
to mi je nešto sasvim novo. Svaka životinja ima srce, pa zašto ga onda janje ne
bi imalo?</span></p>

<p class="MsoNormal2"><span lang="HR">— Zaista ga nema, brate. Samo pravo promisli i
pogledaj, pa ćeš uvidjeti da ga doista nema.</span></p>

<p class="MsoNormal2"><span lang="HR">— Dobro onda — pomirljivo će sveti Petar. —
Kad nema srca, drugo mi od janjetine i ne treba, možeš sve sam izjesti.</span></p>

<p class="MsoNormal2"><span lang="HR">— Što ne mognem pojesti, ponijet ću sa sobom u
torbi — zadovoljno će Nebriga.</span></p>

<p class="MsoNormal2"><span lang="HR">I naklopi se na jelo i smaza polovinu janjeta,
a što je ostalo, prebaci u torbu.</span></p>

<p class="MsoNormal2"><span lang="HR">Išli oni dalje, a onda sveti Petar učini te
poteče velika voda preko puta kuda im je valjalo proći.</span></p>

<p class="MsoNormal2"><span lang="HR">— Samo ti idi naprijed! — nećkao se Nebriga,
govoreći u sebi: »Bude li voda tebi preduboka, ja i neću prijeko.«</span></p>

<p class="MsoNormal2"><span lang="HR">Tada sveti Petar zagazi, a voda mu dopre samo
do koljena. Potom krenu i Nebriga da pregazi prijeko, ali voda uto nabuja i
naraste i segne mu do vrata.</span></p>

<p class="MsoNormal2"><span lang="HR">— Pomagaj, brate! — zavapi Nebriga.</span></p>

<p class="MsoNormal2"><span lang="HR">— Hoćeš li priznati da si izjeo janjeće srce?
— prikriči mu sveti Petar.</span></p>

<p class="MsoNormal2"><span lang="HR">— Ne, ne, nisam ga izjeo — uporno će Nebriga.</span></p>

<p class="MsoNormal2"><span lang="HR">Voda nato još više poraste i dopre Nebrigi sve
do usta.</span></p>

<p class="MsoNormal2"><span lang="HR">— Spasavaj, brate, ako Boga znaš! — zapomaže
Nebriga u nevolji.</span></p>

<p class="MsoNormal2"><span lang="HR">— Hoćeš li sad priznati da si ga pojeo? — ponovi
sveti Petar</span></p>

<p class="MsoNormal2"><span lang="HR">— Ne, nisam, nisam ga pojeo — tvrdoglavio se
Nebriga.</span></p>

<p class="MsoNormal2"><span lang="HR">Sveti Petar ipak nije htio da mu se suputnik
utopi, pa učini da povodanj splasne i oteče, te pomogne drugu preko vode.</span></p>

<p class="MsoNormal2"><span lang="HR">Krenu oni dalje i stignu u neku kraljevinu
gdje čuju da kraljevska kći leži nasmrt bolesna.</span></p>

<p class="MsoNormal2"><span lang="HR">— Eh, brate — zapovrgne Nebriga — tu je za nas
lovina: ako ozdravimo bolnu kraljevnu, pomogli smo sebi za sva vremena.</span></p>

<p class="MsoNormal2"><span lang="HR">Kako mu se činilo da sveti Petar ne pješači
dovoljno brzo, Nebriga ga potakne:</span></p>

<p class="MsoNormal2"><span lang="HR">— Hajde, brate, pruži korak da stignemo još za
vremena.</span></p>

<p class="MsoNormal2"><span lang="HR">Sveti Petar pak usporio, išao sve polaganije,
premda ga je Nebriga neprestano poticao i gurkao. Naposljetku i do njih dopre
glas da je bolesna kraljevna promijenila svijetom.</span></p>

<p class="MsoNormal2"><span lang="HR">— Eto ti na! — ljutito će Nebriga. — Sve je to
zbog tvoga pospanog hoda.</span></p>

<p class="MsoNormal2"><span lang="HR">— Umukni! — srdito će sveti Petar. — Znam ja i
nešto više nego bolesne izliječiti: mogu ja i mrtve probuditi i u život vratiti.</span></p>

<p class="MsoNormal2"><span lang="HR">— Kad je tako, onda dobro, drago mi je — pomirljivo
će Nebriga. — Jest, drago mi je, ali treba da nam time priskrbiš u najmanju
ruku polovinu kraljevine.</span></p>

<p class="MsoNormal2"><span lang="HR">Zatim se upute na kraljevske dvore, na kojima
svi bijahu u velikoj tuzi. Sveti Petar rekne kralju da će mu kćer vratiti u
život. Odvedu ga njezinu odru, a sveti Petar zaište da mu donesu kotao vode.
Kad su učinili kako je zatražio, on naredi da svi iziđu: samo je Nebriga mogao
ostati i svemu pribivati.</span></p>

<p class="MsoNormal2"><span lang="HR">Nato sveti Petar razreže mrtvoj kraljevni sve
udove, pobaca ih u vodu i pod kotao naloži vatru da se vare. Kad je sve meso
otpalo s kostiju, povadi on lijepe bijele kosti, stavi ih na stol i poreda po
njihovu prirodnom redu i položaju. Pošto je sve tako uradio i uredio, stane
pred njih i triput izrekne:</span></p>

<p class="MsoNormal2"><span lang="HR">— U ime svetog Trojstva, mrtva, ustani!</span></p>

<p class="MsoNormal2"><span lang="HR">Pošto je to i treći put izrekao, kraljevska
kći ustane živa i zdrava, i lijepa kakva i bijaše.</span></p>

<p class="MsoNormal2"><span lang="HR">Obradovao se kralj da i ne može više te će on
svetom Petru:</span></p>

<p class="MsoNormal2"><span lang="HR">— Traži što god hoćeš u nagradu, sve ako je
posrijedi i polovina moje kraljevine, dat ću ti je.</span></p>

<p class="MsoNormal2"><span lang="HR">— Ne tražim ništa — odgovori sveti Petar.</span></p>

<p class="MsoNormal2"><span lang="HR">»O, ti luda glavo!« u sebi će Nebriga te munu
druga u rebra, gunđajući:</span></p>

<p class="MsoNormal2"><span lang="HR">— Ne budi glup: ako ti nećeš ništa, ja hoću.</span></p>

<p class="MsoNormal2"><span lang="HR">Ali sveti Petar ostane pri svome: neće ništa.
Kralj je pak razabrao da bi onaj drugi ipak nešto htio, pa stoga svome rizničaru
naredi da onome torbu napuni zlatom.</span></p>

<p class="MsoNormal2"><span lang="HR">Dvojica suputnika krenu dalje, i kad dospiju u
neku šumu, sveti Petar obrati se Nebrigi:</span></p>

<p class="MsoNormal2"><span lang="HR">— Hajde da sada podijelimo zlato!</span></p>

<p class="MsoNormal2"><span lang="HR">— Dobro je, podijelimo ga! — prihvati Nebriga.</span></p>

<p class="MsoNormal2"><span lang="HR">Tada sveti Petar podijeli zlato, ali ga je
podijelio na tri dijela.</span></p>

<p class="MsoNormal2"><span lang="HR">»Gle, što mu je sada puhnulo u glavu!« u sebi
će Nebriga. »Baš je ćaknut: podijelio čovo na tri dijela, a nas smo samo
dvojica.«</span></p>

<p class="MsoNormal2"><span lang="HR">— Evo sam točno razdijelio — sa svoje će
strane sveti Petar: — jedan dio meni, jedan tebi, a treći onome tko je izjeo janjeće
srce.</span></p>

<p class="MsoNormal2"><span lang="HR">— Ja sam ga izjeo — pobrza Nebriga — možeš mi vjerovati.</span></p>

<p class="MsoNormal2"><span lang="HR">I požuri se da pokupi i treću hrpu zlata.</span></p>

<p class="MsoNormal2"><span lang="HR">— Kako to može biti? — u čudu će sveti Petar.
— Pa janje nema srca.</span></p>

<p class="MsoNormal2"><span lang="HR">— Ta kud si ti zastranio, brajko moj! Ima ga,
ima, kao i svaka druga životinja! Kako ga ne bi imalo!</span></p>

<p class="MsoNormal2"><span lang="HR">— Dobro je — pomirljivo će sveti Petar. — Možeš
zadržati sve zlato, ali ja više ne idem s tobom nego ću sam svojim putem.</span></p>

<p class="MsoNormal2"><span lang="HR">— Kako god želiš, brajane — dočeka isluženi
vojnik, zadovoljan. — U zdravlju i sretan ti put!</span></p>

<p class="MsoNormal2"><span lang="HR">Sveti Petar nato udari drugom cestom, a
Nebriga pomisli: »Dobro je što je krenuo na svoju stranu! Baš čudan </span><span lang="HR">č</span><span lang="HR">ovo!«</span></p>

<p class="MsoNormal2"><span lang="HR">Doduše, sad je Nebriga imao dovoljno novaca,
ali kako nije umio pametno raspolagati, sve je brzo planulo: nešto je potrošio,
nešto razdao, i tako je naskoro opet ostao bez igdje ičega.</span></p>

<p class="MsoNormal2"><span lang="HR">Lunjao on kojekuda i najposlije se obreo u
nekoj zemlji gdje je čuo da je umrla kraljeva kći.</span></p>

<p class="MsoNormal2"><span lang="HR">»Gle, gle, što sam pogodio!« pomisli Nebriga.
»Mogla bi odatle uroditi lijepa dobit. Eh, valja kraljevnu vratiti u život i to
bogme dobro naplatiti.«</span></p>

<p class="MsoNormal2"><span lang="HR">U tome naumu ode on kralju te ponudi da mu
oživi mrtvu kćer. I kralj je međuto čuo da se zemljom vrze nekakav isluženi
vojnik što mrtve vraća u život, pa pomisli da bi to mogao biti Nebriga. Ali
kako nije u nj imao povjerenja, obrati se svojim savjetnicima da čuje što oni o
tome misle, a oni mu odgovore da je njegova kći tako i tako mrtva, pa neka
pokuša, nema što izgubiti.</span></p>

<p class="MsoNormal2"><span lang="HR">Nebriga zaište da u kotlu donesu vode, zatraži
da svi iziđu, a onda mrtvoj odreza udove, nabaca ih u vodu i pod kotlom potpali
vatru, sve upravo onako kako je vidio da radi sveti Petar. Voda lijepo uzavre,
usključa, i meso otpade s kostiju. Nebriga nato povadi kosti iz vode i stavi ih
na stol, ali nuto jada — nije ih znao poredati i složiti kako treba, nego ih
sve ispremiješa naopako, sve ispretura kojekako, a potom se ustoboči pred njih
i zazove:</span></p>

<p class="MsoNormal2"><span lang="HR">— U ime presvetog Trojstva, mrtva, ustani!</span></p>

<p class="MsoNormal2"><span lang="HR">Tako on do tri puta, ali ništa, sve uzalud,
utaman mu ponavljanje: puste one kosti ni makac s mjesta. Ponovi još triput,
ali sve isto, opet ništa. Ljutnu se on pa podviknu:</span></p>

<p class="MsoNormal2"><span lang="HR">— Hajde, djevojko jabuko, ustaj sada, ustaj
ili zlo i naopako po te!</span></p>

<p class="MsoNormal2"><span lang="HR">Kad je to izrekao, eto ti odjednom svetog
Petra u prijašnjoj spodobi, to jest kao isluženi vojnik, bane unutra kroz
prozor te prozbori:</span></p>

<p class="MsoNormal2"><span lang="HR">— Što to radiš, bezbožniče! Kako ćeš mrtvu
uskrisiti kad si joj kosti tako bezdušno ispremiješao?</span></p>

<p class="MsoNormal2"><span lang="HR">— Eh, brajane, uradio sam kako sam najbolje
znao — oduši vojnik.</span></p>

<p class="MsoNormal2"><span lang="HR">— Još ću ti ovaj put pomoći da se izvučeš iz
nevolje u kojoj si se zavrnuo. Ali ti velim: ako se još jednom u takvo što </span><span lang="HR">upustiš, gotovo je s tobom. I da znaš: za ovo sada ne smiješ ništa od
kralja tražiti ni uzeti!</span></p>

<p class="MsoNormal2"><span lang="HR">Tako sveti Petar, pa onda položi i poreda
kosti po pravom redu i triput izgovori:</span></p>

<p class="MsoNormal2"><span lang="HR">— U ime presvetog Trojstva, mrtva, ustani!</span></p>

<p class="MsoNormal2"><span lang="HR">I kraljevska kći ustane živa i zdrava, i
lijepa kakva i bijaše, a sveti Petar opet izduhne kroz prozor.</span></p>

<p class="MsoNormal2"><span lang="HR">Nebriga bio sretan gdje se tako lijepo
izvukao, ali se ipak ljutio što ne smije ništa uzeti. I u sebi kazivao: »Da mi
je samo znati kakve mu se to mušice motaju u glavi, jer gdje jednom rukom dade,
ondje drugom opet uzme, pa ded budi pametan. Ne, nema tu nikakva razbora.«</span></p>

<p class="MsoNormal2"><span lang="HR">Kralj ponudi Nebrigi da bira što hoće, ali se
on ne usudi da išta uzme. Ipak je on, natukni ovo, smjeraj ono, uspio lukavošću
sve upriličiti tako te kralj odredi da mu torbu napune samim zlatom.</span></p>

<p class="MsoNormal2"><span lang="HR">Kad je izišao iz kraljevskih dvora, Nebriga
vidje kako pred vratima stoji sveti Petar, koji ga kanda čekaše. Odmah on
okrene koriti lakomca:</span></p>

<p class="MsoNormal2"><span lang="HR">— Vidiš li kakav si ti čovjek: zar ti nisam
zabranio da išta uzmeš, a u tebe eto puna torba zlatnika!</span></p>

<p class="MsoNormal2"><span lang="HR">— Pa što da radim kad su navrli da mi je
natrpaju — odgovori Nebriga.</span></p>

<p class="MsoNormal2"><span lang="HR">— A ja ti velim da ni ovo ni ono više ne
činiš, jer ćeš se inače zlo provesti.</span></p>

<p class="MsoNormal2"><span lang="HR">— Ne brini, brajane — odslovi Nebriga. — Ne brini,
jer sad kad imam zlata, čemu bih se i bavio iskuhavanjem kostiju!</span></p>

<p class="MsoNormal2"><span lang="HR">— Eh, eh, dugo li će ti zlato potrajati! — podrugljivo
će mu sveti Petar. — A da ubuduće ne udariš krivim putem, evo ću tvojoj torbi
dati to svojstvo i moć da u nju uvre sve što poželiš da se u njoj nađe. Zbogom,
više me nećeš vidjeti!</span></p>

<p class="MsoNormal2"><span lang="HR">— S Bogom pošao! — prihvati Nebriga, dok će u
sebi ovako: »Radujem se što odlaziš, čudni svate. Bogme ne kanim za tobom.« Međuto
je sasvim smetnuo s uma čudesnu moć što je dana njegovoj torbi.</span></p>

<p class="MsoNormal2"><span lang="HR">Nebriga švrljao sa svojim blagom naokolo,
trošio ga nemilice, i najposlije ga potratio baš kao i prvi put. Kad su mu na
kraju ostala samo četiri novčića, nađe se pred nekom krčmom i pomisli: »Novcu
je ionako suđeno da se potroši.« I naruči za tri novčića vina i za jedan kruha.</span></p>

<p class="MsoNormal2"><span lang="HR">Dok je tako sjedio i pio, u nos mu dopre
slastan miris guščje pečenke. Osvrne se on i pogleda na sve strane te opazi da
krčmar u pećnici peče dvije guske. Istom tada dozove u pamet da mu je njegov
drug i suputnik rekao kako će mu se naći u torbi sve što samo poželi.</span></p>

<p class="MsoNormal2"><span lang="HR">»Eh, baš bi trebalo provjeriti i pokušati s
tim guskama!« reći će on u sebi.</span></p>

<p class="MsoNormal2"><span lang="HR">I s tom mišlju iziđe pred vrata te izrekne:</span></p>

<p class="MsoNormal2"><span lang="HR">— Želim evo da se one dvije guske iz pećnice
nađu u mojoj torbi.</span></p>

<p class="MsoNormal2"><span lang="HR">Čim je to izrekao, razveže torbu, zaviri
unutra, i gle — obje pečene guske u njoj.</span></p>

<p class="MsoNormal2"><span lang="HR">— Bogme, ta ti valja, sad si čovjek i po, svoj
goso! — veselo će on, pa ode na livadu i ondje izvadi pečenku.</span></p>

<p class="MsoNormal2"><span lang="HR">Dok se tako sladio jelom, naiđu dva šegrta pa
ugledaju onu još nenačetu gusku: gladne im oči baš svojski zapnu za nju.</span></p>

<p class="MsoNormal2"><span lang="HR">»I jedna ti je uvrh glave, a kamo bi s drugom!«
u sebi će Nebriga, te pozva onu dvojicu da se naklope.</span></p>

<p class="MsoNormal2"><span lang="HR">— Evo vam guske, smažite je u moje zdravlje!
Ona mu dvojica lijepo zahvale, spodbiju pečenu gusku pa s njom ravno u krčmu,
tu naruče vina i kruha, izvuku darovanu pečenku i navale jesti.</span></p>

<p class="MsoNormal2"><span lang="HR">Vidjela to krčmarica te će odmah mužu:</span></p>

<p class="MsoNormal2"><span lang="HR">— Pazi, ona dvojica jedu gusku: pogledaj da
možda nije jedna od naših dviju iz pećnice.</span></p>

<p class="MsoNormal2"><span lang="HR">Krčmar brže-bolje k peći, pa kad nađe praznu
pećnicu, udari u viku:</span></p>

<p class="MsoNormal2"><span lang="HR">— Što, vi lopovska bagro! Zar mislite da ćete
mukte jesti guske! Odmah novac nasrijedu ili ću vam naravnati leđa!</span></p>

<p class="MsoNormal2"><span lang="HR">— Nismo mi nikakvi lopovi — mirno će šegrti. —
Gusku nam je darovao isluženi vojnik, tamo na livadi.</span></p>

<p class="MsoNormal2"><span lang="HR">— Nećete vi mene za nos vući! Vojnik je bio
ovdje i kao čestit čovjek odavde otišao, pazio sam ja na njega. Vi ste lopovi,
ukrali ste gusku, i morate je platiti!</span></p>

<p class="MsoNormal2"><span lang="HR">Kako oni nisu imali čime platiti, krčmar
dohvati batinu te udari po njima i tako ih na vrata istjera.</span></p>

<p class="MsoNormal2"><span lang="HR">Nebriga međuto išao svojim putem i stigao do
mjesta gdje se uzdizao krasan dvorac, a nedaleko od njega stajala loša krčma. Uđe
on u krčmu i zamoli da tu prenoći, ali ga krčmar odbije kazujući:</span></p>

<p class="MsoNormal2"><span lang="HR">— Ne možeš ovdje noćiti, nema više mjesta,
kuća je puna otmjenih gostiju.</span></p>

<p class="MsoNormal2"><span lang="HR">— Čudim se što dolaze k vama, a ne idu u onaj
krasni dvorac — priklopi Nebriga.</span></p>

<p class="MsoNormal2"><span lang="HR">— Tu je i razloga — objasni krčmar — jer treba
imati petlje pa ondje zanoćiti: tko je jednom pokušao, nije više odande iznio
žive glave.</span></p>

<p class="MsoNormal2"><span lang="HR">— Kad su drugi pokušali — preuze Nebriga — mogu
onda i ja.</span></p>

<p class="MsoNormal2"><span lang="HR">— Mani se ćorava posla — ozbiljno će mu krčmar
— o glavi se tu radi.</span></p>

<p class="MsoNormal2"><span lang="HR">— Pa neće me valjda odmah glave stajati! — odvažno
će Nebriga. — Samo mi dajte ključe, i dosta jela i pila da ponesem sa sobom.</span></p>

<p class="MsoNormal2"><span lang="HR">Krčmar mu uruči ključeve i dade mu jela i
pila, i s time Nebriga ode u dvorac. Tu lijepo podmiri glad i žeđ, i
najposlije, kad mu se zadrijemalo, legne na pod, jer postelje ne bijaše. Tako
je ubrzo i u san zaveslao.</span></p>

<p class="MsoNormal2"><span lang="HR">Noću se probudi od nekakve silne buke i graje,
i kad je odagnao drijem s trepavica, razabra gdje se nalazi usred đavoljeg kola
— devet grdnih đavola povelo oko njega kolo, bučno zaigralo i zaplesalo.</span></p>

<p class="MsoNormal2"><span lang="HR">— Plešite koliko vas volja — promrsi Nebriga —
samo mi ne prilazite!</span></p>

<p class="MsoNormal2"><span lang="HR">Đavli pak prilazili sve bliže te umalo što mu
nisu svojim nakaznim nogama gazili po licu.</span></p>

<p class="MsoNormal2"><span lang="HR">— Mirujte, đavolje sablasti! — ljutito će
Nebriga.</span></p>

<p class="MsoNormal2"><span lang="HR">Ali oni bivali sve drskiji i napasniji, tako
te se bivši vojnik baš razgnjevi i podvikne:</span></p>

<p class="MsoNormal2"><span lang="HR">— Sad ću ja tu napraviti reda!</span></p>

<p class="MsoNormal2"><span lang="HR">I pograbi nogu od stolice pa udri mlatiti
uzduž i poprijeko. Ipak, devet đavola protiv jednoga jedinog vojnika bijaše
prevelik broj, jer dok je on udarao po prednjima, drugi ga straga vukli za kosu
i žestoko čupali.</span></p>

<p class="MsoNormal2"><span lang="HR">— Đavolji nakote! — grunu vojnik. — Sad mi je
prevršilo: hajde sva devetorica u moju torbu!</span></p>

<p class="MsoNormal2"><span lang="HR">Eh, što ne reče prije: učas se svekoliki nađoše
unutri. Vojnik nato zaveza torbu i baci je u kut. Najednom nastala tišina, pa
vojnik opet legao i tako je mirno spavao sve dok nije objutrilo.</span></p>

<p class="MsoNormal2"><span lang="HR">Ujutro eto krčmara i vlastelina čiji ono
dvorac bijaše. Dođu oni da vide kako se vojnik proveo, pa kad ga zateknu zdrava
i čila, silno se začude i zapitaju:</span></p>

<p class="MsoNormal2"><span lang="HR">— Zar ti dusi nisu ništa naudili?</span></p>

<p class="MsoNormal2"><span lang="HR">— Koješta — bodro odvrne Nebriga. — Evo sam ih
svu devetoricu zavezao u torbu. Možete mirno živovati u svom dvorcu, neće više
nijedan tuda švrljati.</span></p>

<p class="MsoNormal2"><span lang="HR">Vlastelin mu zahvali, bogato ga nagradi i
predloži mu da ostane u njega u službi, priskrbit će mu dobar život do smrti.</span></p>

<p class="MsoNormal2"><span lang="HR">— Ne, najljepša hvala — odgovori Nebriga. — Navikao
sam na lutanje, pa ću ja dalje svojim putem.</span></p>

<p class="MsoNormal2"><span lang="HR">I ode. Idući tako naiđe na kovačnicu pa
navrati unutra. Tu s ramena snimi torbu u kojoj bijaše devet đavola, stavi je
na nakovanj i zamoli kovača i njegove djetiće da navale svojski udarati po
njoj. Upeli oni iz sve snage pa zaredali teškim čekićima po njoj, i kako bi
koji zamah pao, tako se iz torbe dizala i strahovita đavolja vriska i
zapomaganje. Kad je Nebriga naposljetku odriješio torbu, nađe u njoj osmoricu
mrtvih: samo je jedan đavo preživio, jer se sakrio u neki nabor; taj se
preživjeli izmigolji te odjuri ravno u pakao.</span></p>

<p class="MsoNormal2"><span lang="HR">Poslije toga Nebriga je još dugo obilazio
svijetom, i onaj koji to zna mogao bi dugo o njemu pripovijedati. Napokon
putnika preklopila starost, pa on uzeo razmišljati o svršetku. Namatajući misli
oko smrti, uputi se nekom pustinjaku koji bijaše poznat kao nadasve pobožan
čovjek. Kad dođe preda nj, obrati mu se ovako:</span></p>

<p class="MsoNormal2"><span lang="HR">—</span><span lang="HR"> Dosta mi je tumaranja
od nemila do nedraga, umoran sam ve</span><span lang="HR">ć</span><span lang="HR">
od potucanja svijetom, valja misliti i na svr</span><span lang="HR">š</span><span lang="HR">etak, pobrinuti se kako </span><span lang="HR">ć</span><span lang="HR">u u
nebo.</span></p>

<p class="MsoNormal2"><span lang="HR">Pustinjak mu na to odbesjedi:</span></p>

<p class="MsoNormal2"><span lang="HR">— Vidiš, dva su puta pred tobom; jedan širok i
lagodan, a vodi u pakao; drugi uzan i neravan, a vodi u nebo.</span></p>

<p class="MsoNormal2"><span lang="HR">»Bio bih baš lud da idem uzanim i neravnim
putem«, pomisli Nebriga. I ustane i krene širokim i lagodnim putem.</span></p>

<p class="MsoNormal2"><span lang="HR">Idući tako, napokon izbije pred nekakve velike
crne dvere: bijahu to vrata paklena. On pokuca, a vratar izviri da vidi tko je.
Ali kad opazi Nebrigu, ustuknu, silno uplašen: bio je to, valja znati, upravo
onaj deveti đavo što je živ iz torbe umakao s debelom modricom na oku.
Brže-bolje navuče on opet zasun na vrata pa odjuri glavaru paklenom i podvikne:</span></p>

<p class="MsoNormal2"><span lang="HR">— Vani je nekakav suklata s torbom, htio bi
ovamo. Ali ga ni za živu glavu ne puštaj unutra, jer će inače sav pakao strpati
u svoju torbu. Već me jednom u njoj žestoko premlatio.</span></p>

<p class="MsoNormal2"><span lang="HR">I viknuše iz pakla onome vani nek se tornja
dalje, unutri mu nema mjesta.</span></p>

<p class="MsoNormal2"><span lang="HR">»Hja, kad mi tu nije mjesta«, u sebi će
Nebriga, »valja mi vidjeti bi li se onda u nebu za me našlo skloništa, ta
negdje se moram skrasiti.«</span></p>

<p class="MsoNormal2"><span lang="HR">I okrene se i pođe dalje, i tako je išao dok
se nije obreo pred rajskim dverima. Pokuca i tu. Sveti je Petar upravo ondje sjedio
kao vratar, i Nebriga odmah prepozna starog druga. Prepozna ga i pomisli: »Eh,
tu mi je stari prijatelj, tu će valjda ići bolje.«</span></p>

<p class="MsoNormal2"><span lang="HR">Ali nije išlo glatko.</span></p>

<p class="MsoNormal2"><span lang="HR">— Sve mi se čini, ti bi u nebo? — reći će mu
sveti Petar.</span></p>

<p class="MsoNormal2"><span lang="HR">— Pusti me, brate, unutra, ta moram nekamo. Da
su me htjeli u paklu, ne bih ovamo ni navraćao.</span></p>

<p class="MsoNormal2"><span lang="HR">— E, ne može — odslovi mu sveti Petar — ne
možeš ovamo.</span></p>

<p class="MsoNormal2"><span lang="HR">— Hja — na to će Nebriga — kad me ne želiš
pustiti unutra, evo ti tvoje torbe natrag, neću da išta imam od tebe.</span></p>

<p class="MsoNormal2"><span lang="HR">— Onda daj — na to će sveti Petar.</span></p>

<p class="MsoNormal2"><span lang="HR">Nebriga kroz rešetke proturi torbu u nebo, a
sveti je Petar uzme te je objesi kraj svoga sjedala.</span></p>

<p class="MsoNormal2"><span lang="HR">— A sada želim da budem u torbi! — izrekne
Nebriga, i učas se nađe u njoj.</span></p>

<p class="MsoNormal2"><span lang="HR">Tako se Nebriga domogao neba, i svetom Petru
ne bijaše druge nego da ga ondje i ostavi.</span></p>

</div>

</body></html>
