<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_28" class="calibre4"><a name="_Toc342757873" class="pcalibre pcalibre1 calibre1" id="_Toc342757873"></a><a name="_Toc362253530" class="pcalibre pcalibre1 calibre1" id="_Toc362253530"></a><a name="_Toc342757864" class="pcalibre pcalibre1 calibre1" id="_Toc342757864"><span lang="HR" class="calibre1">NEBOJ</span></a><span lang="HR" class="calibre1">Š</span><span lang="HR" class="calibre1">A</span></h1>

<p class="MsoNormal2"><span lang="HR">Imao neki otac dvojicu sinova: starijeg
krasila pamet i smotrenost, i u svakoj se prilici on znao snaći, a mlađi bio
tuponja, bukvan koji niti je što učio niti mu je što išlo u glavu, i kada god
bi ga ljudi vidjeli, kazivali među sobom:</span></p>

<p class="MsoNormal2"><span lang="HR">— Taj će ocu biti muka i pokora!</span></p>

<p class="MsoNormal2"><span lang="HR">Je li valjalo štogod uraditi, padalo je to
uvijek na starijega, ali kad bi ga otac u kasne sate ili čak noću htio kamo otpremiti
za kakvim poslom, a put usto vodio preko groblja ili pokraj kakva inače jeziva
mjesta, pametni se sin nećkao i branio:</span></p>

<p class="MsoNormal2"><span lang="HR">— Ah, nemoj, oče, ne usuđujem se onamo, sav se
ježim od straha!</span></p>

<p class="MsoNormal2"><span lang="HR">Bojao se momak.</span></p>

<p class="MsoNormal2"><span lang="HR">Isto tako uvečer, kad bi se pokraj vatre
pričale priče od kojih se čovjeku koža ježi i kosa na glavi diže, slušatelji govorili:
»Uh, sav se ježim!« ili pak: »Ah, jeza me hvata!«</span></p>

<p class="MsoNormal2"><span lang="HR">Mlađi sin sjedio u svome kutu i slušao, i sve
se čudio, nije razumijevao što je tu posrijedi, nije mu išlo u glavu o kakvu je
to strahu riječ, što li je to jeza i groza.</span></p>

<p class="MsoNormal2"><span lang="HR">»Gle«, govorio on u sebi, »svi samo naklapaju:
te strah me, te jeza me hvata! A mene nikakva jeza da uhvati, ne znam naprosto
što je strah, valjda im je to nekakvo umijeće u koje se ja ne razumijem i
nikako ga ne dokučujem.«</span></p>

<p class="MsoNormal2"><span lang="HR">Bijaše tako te mu se jednog dana, u namjeri da
ga kako urazumi, otac obrati govoreći:</span></p>

<p class="MsoNormal2"><span lang="HR">— Čujder ti, tamo u kutu! Eto si odrastao, a i
snagom se opasao, pa bi red bio da i ti štogod naučiš čime ćeš sebi kruh zarađivati.
Vidiš li kako se tvoj brat trudi, a ti svejednako nepopravljiv trutina, nikad
ništa od tebe.</span></p>

<p class="MsoNormal2"><span lang="HR">— E, moj oče — dočeka tupoglavi sin — želim
ja, i te kako, štogod naučiti. Eto, ako bi se ikako moglo, htio bih da naučim
strahovati, ništa ja od toga ne razumijem.</span></p>

<p class="MsoNormal2"><span lang="HR">Nasmija se stariji brat kad je to čuo i reče u
sebi: »Bože dragi, kakav li je tikvan taj moj brat! Dokle god bude živ, ostat
će bukvan, nikad ništa od njega! Hja, drvo se savija dok je mlado, stara psa ne
možeš naučiti nikakvim majstorijama.«</span></p>

<p class="MsoNormal2"><span lang="HR">Otac protisnuo dubok uzdah te uzvratio svome
sinu zvekanu:</span></p>

<p class="MsoNormal2"><span lang="HR">— Što se tiče strahovanja, to ćeš već naučiti,
ali time, zvrkasti sine, nećeš i kruh zarađivati.</span></p>

<p class="MsoNormal2"><span lang="HR">Uskoro potom navratio se zvonar u posjet
budalaševu ocu. Tom se prilikom otac potuži zvonaru i požali se na svoju
nevolju, kaza mu kako mladi sin baš ništa ne valja: niti što zna, niti što uči,
nikad ništa od njega!</span></p>

<p class="MsoNormal2"><span lang="HR">I nadoveza zabrinuti otac:</span></p>

<p class="MsoNormal2"><span lang="HR">— Zamisli, kume: kad sam ga upitao što kani
naučiti i čime zarađivati svoj kruh, on mi odgovorio kako želi da nauči
strahovati.</span></p>

<p class="MsoNormal2"><span lang="HR">— Ako nije ništa drugo posrijedi — preuze
zvonar — može to i kod mene naučiti: samo ga meni pošalji, već ću ja njega
oblanjati i srediti.</span></p>

<p class="MsoNormal2"><span lang="HR">Otac time bijaše zadovoljan, mišljaše da će
tako zinzova unekolike urazumiti i u red dotjerati.</span></p>

<p class="MsoNormal2"><span lang="HR">Elem, uzeo zvonar tupavca k sebi, u kuću, da
mu poteže zvona i zvoni u crkvenom tornju.</span></p>

<p class="MsoNormal2"><span lang="HR">Prošlo tako u miru nekoliko dana, a onda zvonar
jednom probudi momka nekako u vrijeme kad se noć presvraćala, kad bijaše negdje
o ponoći, te mu naredi da ustane i da ide u zvonik, u zvona udarati.</span></p>

<p class="MsoNormal2"><span lang="HR">»Već ću ja tebe naučiti što znači jeza i
strah!« u sebi će zvonar, te krišom pobrza onamo prije momka. Kad je ovaj došao
gore pa se okrenuo da prihvati konop i da uzme potezati, ugleda kako se na
stepenicama, tamo prema otvoru za zvonjavu, ustobočila bijela sablast.</span></p>

<p class="MsoNormal2"><span lang="HR">— Tko si ti? — podviknu momak. — I što radiš
ovdje?</span></p>

<p class="MsoNormal2"><span lang="HR">Ali se bijela prikaza ne odazva; niti je glasa
pustila, niti je ičim makla, niti se smjesta pokrenula.</span></p>

<p class="MsoNormal2"><span lang="HR">—</span><span lang="HR"> Govori! — izdere se
momak na nju. — Zbori ili se tornjaj odavde! Nemaš ovdje noću što tražiti!</span></p>

<p class="MsoNormal2"><span lang="HR">No bijela se prikaza, to jest zvonar, ni tada
ne maknu: hotijaše momka navesti na pomisao ili ga pak uvjeriti da se to prava
avet pred njim istegla.</span></p>

<p class="MsoNormal2"><span lang="HR">A momak se i treći put prodera, upravo zagrmje
u ljutini</span></p>

<p class="MsoNormal2"><span lang="HR">— Što švrljaš ovuda? Govori ako si čestito
čeljade! Prozbori, ili ću te pograbiti i hitnuti da ćeš naglavce letjeti niza stepenice!</span></p>

<p class="MsoNormal2"><span lang="HR">Zvonar međuto u sebi kazivao: »Pa valjda to ne
misli zazbiljno, neće ipak biti tako zlo.« I nije ni glaska protisnuo niti se
maknuo, nego je ondje i dalje stajao nepomično, ustobočio se kao da je od
kamena.</span></p>

<p class="MsoNormal2"><span lang="HR">Momak još jednom ponovi prijetnju, pa kad
vidje da je i to bilo uzalud, zaletje se na sablast i snažno je gurnu niza stepenice,
tako da se nevoljnica stropoštala, otkotrljala se niz desetak stuba i pala u
kut, gdje je i ostala ležeći.</span></p>

<p class="MsoNormal2"><span lang="HR">Pošto je zatim odzvonio svoje, vrati se momak
u svoju izbu u zvonarevoj kući te bez ijedne riječi leže opet u postelju i
nastavi da spava.</span></p>

<p class="MsoNormal2"><span lang="HR">Zvonareva je žena dugo čekala muža da se
vrati, ali njega ne bijaše nikako natrag. Najposlije zapade u strah, ode i
probudi momka te ga upita:</span></p>

<p class="MsoNormal2"><span lang="HR">— Znaš li možda gdje mi je muž? Prije tebe
otišao je u zvonik, a još ga nema.</span></p>

<p class="MsoNormal2"><span lang="HR">— Ne znam — odgovori momak. — Nego, netko je
stajao navrh stepenica u zvoniku, tamo prema otvoru za zvonjavu: kako nije
odgovarao na moja pitanja niti htio odande otići, mislio sam da je kakav lopov,
pa sam ga bacio niza stube. Idite onamo i pogledajte nije li to on bio, a bogme
će mi biti žao ako je on.</span></p>

<p class="MsoNormal2"><span lang="HR">Odbrza žena u crkveni toranj i nađe muža gdje
leži u kutu, na jednom zavijutku, te se vajka i kuka, jer mu noga bijaše
slomljena.</span></p>

<p class="MsoNormal2"><span lang="HR">Odvuče ga ona dolje, podno stepenica, pa
ojađena, sve vičući i cvileći, odjuri momkovu ocu.</span></p>

<p class="MsoNormal2"><span lang="HR">— Vaš nam je sin — viknu ona — golemu nesreću
na glavu navukao: muža mi bacio niza stube, eno jadnika gdje leži prebijene
noge! Skinite nam s vrata toga svoga suklatu i blesana, vodite tu ništariju iz
naše kuće!</span></p>

<p class="MsoNormal2"><span lang="HR">Uplašio se jadni otac, otrčao zvonarevoj kući
te uzeo grditi nevaljalog sina:</span></p>

<p class="MsoNormal2"><span lang="HR">— Što je tebi, kakve su to bezbožnosti! Kakve
su te ludosti spopale! Sam je đavo u te ušao!</span></p>

<p class="MsoNormal2"><span lang="HR">— Slušaj, oče — branio se sin — nisam ja tu
ništa kriv: on je stajao u mraku usred noći kao lopov koji kakvo zlo snuje.
Nisam znao tko je preda mnom, i lijepo sam ga pozvao neka zbori ili neka se
udalji odande.</span></p>

<p class="MsoNormal2"><span lang="HR">— Ah — uzdahnu otac — s tobom mi je vječna
muka i pokora! Gubi mi se s očiju, ne želim te više vidjeti!</span></p>

<p class="MsoNormal2"><span lang="HR">— Dobro je, oče, odlazim drage volje — prihvati
sin. — Samo pričekajmo dok se razdani, pa ću krenuti da naučim strahovati i da
vidim što je jeza, želja mi je učiti i ovladati umijećem koje će me hraniti.</span></p>

<p class="MsoNormal2"><span lang="HR">— Idi, uči što te volja, ne marim više! — odmahnu
otac. — Evo ti pedeset talira, pa izdiri! U svijet! Što dalje odavde! I nikom
ne kazuj odakle si niti spominji tko ti je otac, jer te se moram stidjeti!</span></p>

<p class="MsoNormal2"><span lang="HR">— Dobro je, oče, bit će kako kažeš — preuze
sin. — Ako ništa drugo ne tražiš, lako ću s tim, neću smetnuti s uma.</span></p>

<p class="MsoNormal2"><span lang="HR">Kad je odanilo, tutnu sinak svojih pedeset
talira u džep, izduhnu iz kuće pa oplete širokom cestom.</span></p>

<p class="MsoNormal2"><span lang="HR">I dok je tako pružao korak i grabio naprijed,
neprestano je govorio sam sa sobom i ponavljao: »Eh, da mi je strahovati! Eh,
da mi je znati što je jeza!<b class="calibre6">«</b></span></p>

<p class="MsoNormal2"><span lang="HR">Sustizao ga drugi pješak pa čuo kako momak sam
sa sobom divani. Pošto ga je dostigao, naporedila njih dvojica zajedno dalje,
pa kad izbiše na neko mjesto odakle se mogahu vidjeti podignuta vješala, reći
će suputnik momku:</span></p>

<p class="MsoNormal2"><span lang="HR">— Vidiš li ono? Ondje su sedmorica slavila
svadbu s užarevom kćeri, to jest uže omastila, a sad eno ih gdje uče letjeti.
Hajde sjedi tamo pod vješala i čekaj dok se unoća, pa ćeš već imati prilike da
naučiš što je strah i jeza.</span></p>

<p class="MsoNormal2"><span lang="HR">— Kad je samo to — preuze momak — lako ćemo:
ako tako brzo naučim strahovati, onda su moji taliri tvoji, a ima ih ravno
pedeset. Navrati se ujutro da vidiš što je i kako je.</span></p>

<p class="MsoNormal2"><span lang="HR">I usmjeri momak ka vješalima, dođe i sjede pod
njih te uze čekati da se uvečeri, nakan da tu i zanoći. Kako bijaše prohladno,
naloži on vatru. O ponoći pak okrenu tako hladan sjeverac da se momak ni uz
najbolju vatru ne mogaše ugrijati.</span></p>

<p class="MsoNormal2"><span lang="HR">Kad je vjetrušina počela njihati obješene te
se oni ljuljali tamo-amo i sve udarali jedan o drugoga, momku bi nekako žao te
će u sebi: »Ti se evo i kraj vatre smrzavaš, a kako li je tek onima gore što se
na vjetru klate!«</span></p>

<p class="MsoNormal2"><span lang="HR">Samilostan, sažali se na njih, pa prisloni
ljestve uz vješala, pope se i odriješi omču jednome za drugim i tako ih poskida
s užeta svu sedmoricu.</span></p>

<p class="MsoNormal2"><span lang="HR">Pošto je potaknuo vatru i ona se dobro
uspirila, poreda i posadi obješenike oko ognja da se griju. A oni sjedili kako
je koga i posadio i nisu se micali, i najposlije im ognjeni jezici što su
lizali na sve strane zahvatiše odjeću. Momak ih opomenu i ujedno im poprijeti:</span></p>

<p class="MsoNormal2"><span lang="HR">— Pazite! Pamet u glavu, ili ću vas opet
objesiti!</span></p>

<p class="MsoNormal2"><span lang="HR">A mrtvaci kô mrtvaci: ne čuju. Šute oni i
puštaju da im prnje gore. Momak se baš ljutnu te im podviknu:</span></p>

<p class="MsoNormal2"><span lang="HR">— Kad se ne znate čuvati i kad ne marite, ne
mogu vam pomoći: ne želim izgorjeti s vama!</span></p>

<p class="MsoNormal2"><span lang="HR">I zareda ih natrag vješati, sve ih jednoga za
drugim opet povješa. Zatim sjede pokraj vatre, zadrijema i zaspa.</span></p>

<p class="MsoNormal2"><span lang="HR">Ujutro eto onoga jučeranjeg, došao čovo po
talire. Upita on odmah:</span></p>

<p class="MsoNormal2"><span lang="HR">— Eh, znaš li sada što je strah i jeza?</span></p>

<p class="MsoNormal2"><span lang="HR">— Ne znam — odgovori momak — ta odakle bih i
znao! Ovi gore što vise nisu ni zaustili, a bijahu još i tako glupi te pustiše
da izgore dronjci na njima.</span></p>

<p class="MsoNormal2"><span lang="HR">Čovjek razabra da mu se dan nije posrećio,
izmakoše mu taliri. Ode on govoreći u sebi: »Na ovakva se bogme u životu nisam
namjerio.«</span></p>

<p class="MsoNormal2"><span lang="HR">I momak krenuo na svoju stranu i sve putem
govorio sam sa sobom i ponavljao: »Eh, da mi je strahovati! Eh, da mi je znati
što je jeza!«</span></p>

<p class="MsoNormal2"><span lang="HR">Išao za njim kočijaš, čuo i slušao čudnu mu
besjedu, pa prišao momku te ga upitao:</span></p>

<p class="MsoNormal2"><span lang="HR">— Čiji si ti? Tko si?</span></p>

<p class="MsoNormal2"><span lang="HR">— Ne znam — odvrnu momak.</span></p>

<p class="MsoNormal2"><span lang="HR">— Odakle si? — upita kočijaš dalje.</span></p>

<p class="MsoNormal2"><span lang="HR">— Ne znam — opet će upitani.</span></p>

<p class="MsoNormal2"><span lang="HR">— A tko ti je otac?</span></p>

<p class="MsoNormal2"><span lang="HR">— Ne smijem to reći.</span></p>

<p class="MsoNormal2"><span lang="HR">— A što to neprestano mrmljaš i sam sa sobom divaniš?</span></p>

<p class="MsoNormal2"><span lang="HR">— Ma htio bih, evo, da naučim strahovati — odgovori
momak. — Htio bih, velim, znati što je jeza, ali nitko da me nauči i da mi
pokaže.</span></p>

<p class="MsoNormal2"><span lang="HR">— Tek koješta! — pritače kočijaš. — Okani se
prazna govora, nego hajde sa mnom! Gledat ću da te smjestim kamo treba.</span></p>

<p class="MsoNormal2"><span lang="HR">Krenuo momak s kočijašem. Zapela njih dvojica
pješke, i podvečer eto ih nekoj krčmi, tu naumiše prenoćiti. I još dok je
ulazio u krčmu, momak svejednako naglas govorio: »Eh, da mi je strahovati! Eh,
da mi je znati što je jeza!<b class="calibre6">«</b></span></p>

<p class="MsoNormal2"><span lang="HR">Čuo krčmar što momak kazuje, pa se nasmija i
priklopi:</span></p>

<p class="MsoNormal2"><span lang="HR">— Ako ti je baš do toga, bit će ti ovdje za to
i previše zgode.</span></p>

<p class="MsoNormal2"><span lang="HR">— Samo šuti! — uteče se krčmarica mužu u
riječ. — Poneki je radoznalac svoju smjelost već platio glavom, i bila bi
zaista šteta i grehota da te lijepe oči više ne ugledaju bijela dana.</span></p>

<p class="MsoNormal2"><span lang="HR">Nato upade momak:</span></p>

<p class="MsoNormal2"><span lang="HR">— Što bilo da bilo, i ma koliko me stajalo,
hoću da jednom naučim što želim, zato sam se bogme u svijet i otisnuo.</span></p>

<p class="MsoNormal2"><span lang="HR">I nije krčmara puštao na miru, nego je svjednako
zavrzivao i dosađivao, sve dok mu čovjek ne uze kazivati kako se u blizini
uzdižu ukleti dvori na kojima svatko može naučiti što je strah i jeza ako mu je
s voljom da ondje tri noći zaredom bdi i stražari.</span></p>

<p class="MsoNormal2"><span lang="HR">Nadoveza krčmar kako je kralj onome tko se na
to odvaži obećao svoju kćer za ženu, a ta je najveća krasojka koju je sunce
ikad obasjalo.</span></p>

<p class="MsoNormal2"><span lang="HR">Objasni još kako se na onim dvorima krije
pusto blago što ga čuvaju sami zlodusi. Kad bi tkogod uspio ondje tri noći probdjeti,
to bi blago namah bilo slobodno i dostupno, i baš bi siromahu dobro došlo.
Mnogi su već na one dvore otišli, ali se još nitko nije odande i vratio.</span></p>

<p class="MsoNormal2"><span lang="HR">Sutradan momak ode pred kralja te ga zamoli:</span></p>

<p class="MsoNormal2"><span lang="HR">— Ako mi se dopusti, ja bih tako rado da tri
noći stražarim na ukletim dvorima.</span></p>

<p class="MsoNormal2"><span lang="HR">Kralj ga promotri, pa kako mu se momak svidio,
lijepo ga upozori:</span></p>

<p class="MsoNormal2"><span lang="HR">— Čuvaj glavu, nije šala posrijedi! Odaberi
troje što možeš sa sobom onamo ponijeti: dakako, tri nežive stvari.</span></p>

<p class="MsoNormal2"><span lang="HR">Momak nato odabra i reče:</span></p>

<p class="MsoNormal2"><span lang="HR">— Onda molim vatre, strug i podjelaču sa svinutom
makljom.</span></p>

<p class="MsoNormal2"><span lang="HR">Kralj odredi da sve to momku još za dana
odnesu na uklete dvore. Kad se dan priklonio k večeru i noć se počela bližiti,
momak se uputi gore, pa kad stiže na dvore, u jednoj prostoriji naloži lijepu
vatru, podjelaču s makIjom postavi kraj ognja, a sam sjede na strug, to jest na
tokarsku klupu. »Eh, da mi je strahovati!« govoraše opet. »Eh, da mi je znati što
je jeza! Ali ni ovdje, sve mi se čini, neću to naučiti.«</span></p>

<p class="MsoNormal2"><span lang="HR">Oko ponoći namjeri malko potaknuti vatru pa
okrenu potpirivati oganj, a ono se odjednom odnekle, iz nekog kuta, prolomi
krik:</span></p>

<p class="MsoNormal2"><span lang="HR">— Au, au, kakve li studeni!</span></p>

<p class="MsoNormal2"><span lang="HR">— Ej, vi lude glave! — podviknu momak. — Što
tu udarate u dernjavu? Ako vam je hladno, hodite ovamo! Sjednite kraj vatre, pa
se ogrijte.</span></p>

<p class="MsoNormal2"><span lang="HR">Tek što je to dorekao, eto dviju grdnih mačaka:
goleme su i crne, a upadoše onamo u silnu skoku. Jedna mu sjela s jedne, a
druga s druge strane, tako te on ostade u sredini, među njima dvjema. Užižile
im se oči, sve se krijese, bijesno ga gledaju.</span></p>

<p class="MsoNormal2"><span lang="HR">Pošto su se dvije grozne drúge malko ogrijale,
progovoriše i momku predložiše:</span></p>

<p class="MsoNormal2"><span lang="HR">— Bi li, prijane, da zaigramo karata?</span></p>

<p class="MsoNormal2"><span lang="HR">— Bih, zašto ne bih — prihvati on. — Ali da
najprije vidim vaše šape: pokažite ih!</span></p>

<p class="MsoNormal2"><span lang="HR">One pružiše šape.</span></p>

<p class="MsoNormal2"><span lang="HR">— Aj, aj, nokti su vam nešto podugački! — oduši
on. — Čekajte, valja da vam ih najprije malko podrežem!</span></p>

<p class="MsoNormal2"><span lang="HR">I zgrabi čudovišta za šiju, podiže ih na
djelaču te im šape pritegnu stezaljkom.</span></p>

<p class="MsoNormal2"><span lang="HR">— Tako, pročitao sam ja vas — odriješi momak —
minula me volja za kartanjem!</span></p>

<p class="MsoNormal2"><span lang="HR">I to rekavši, dokrajči obadvije grdobe pa ih
hitnu van, u vodu.</span></p>

<p class="MsoNormal2"><span lang="HR">Ali tek što je te dvije dokusurio i namjerio
da opet sjedne pokraj svoje vatre, kadli odasvud provališe crne mačke i crni
psi na usijanim lancima — navriješe sa svih strana, i bivalo ih sve više i
više, tako te se nije imao kamo od njih skloniti. A vražji nakot jezivo
zavijao, gazio mu po vatri, razvlačio i rasturao žeravu, htio kanda oganj mu
utuliti.</span></p>

<p class="MsoNormal2"><span lang="HR">Neko vrijeme momak sve to mirno gledao, no kad
mu naposljetku dozlogrdje, dohvati svoju oštru makIju i zavitla njome:</span></p>

<p class="MsoNormal2"><span lang="HR">— Gubi se, žgadijo! — viknu žestoko. I zareda
udarati po njima: jedan ih dio stiže umaknuti odande, a što nije uspjelo
pobjeći on sve pobi i pobaca van, u jezero.</span></p>

<p class="MsoNormal2"><span lang="HR">Kad se vratio unutra, poče opet piriti u
žeravu i poticati oganj da se uza nj grije. Dok je tako sjedio kraj vatre, najposlije
mu se pridrijemalo. Kad je osjetio da mu se vjeđe sklapaju i da će zakunjati,
obazre se uokolo te ugleda u kutu poveću postelju. »Ova mi je baš kao
naručena!« reče momak u sebi, pa se opruži na postelji. Ali tek što je sklopio
oči da u san zaveze, poče se postelja sama od sebe kretati i voziti, i tako je
nesuđenog spavača vozikala posvud onim dvorima.</span></p>

<p class="MsoNormal2"><span lang="HR">— Haj, haj, tako valja! — veselo otčepi momak.
— Samo naprijed!</span></p>

<p class="MsoNormal2"><span lang="HR">A postelja nato, kao da su u nju upregli šest
konja, pojuri naokolo, zaždi preko pragova i stepenica gore-dolje, i najednom
hop! — prevrnu se te ga poklopi: bijaše kao da se čitav brijeg na nj oborio pa
ga pritište.</span></p>

<p class="MsoNormal2"><span lang="HR">Momak sve to svali i rasturi sa sebe, zbaci i
razmetnu uzglavnice i pokrivače, iskobelja se te naglas otrže:</span></p>

<p class="MsoNormal2"><span lang="HR">— Nek se vozi koga je volja, ja ću opet svojoj
vatri!</span></p>

<p class="MsoNormal2"><span lang="HR">I leže kraj vatre, u san utonu, i spavaše tako
dok nije i zora zarudjela.</span></p>

<p class="MsoNormal2"><span lang="HR">Kad je objutrilo, eto kralja da vidi što je i
kako je bilo. Kad je opazio momka opružena, pomisli da su jadniku sablasti i
zlodusi došli glave. Sažali se kralj i reče:</span></p>

<p class="MsoNormal2"><span lang="HR">— Zbilja šteta ovoga lijepog momka.</span></p>

<p class="MsoNormal2"><span lang="HR">Čuo to momak pa odmah bodar ustao i veselo
progovorio:</span></p>

<p class="MsoNormal2"><span lang="HR">— E, još nismo dotle!</span></p>

<p class="MsoNormal2"><span lang="HR">Začudio se kralj i obradovan upitao deliju
kako mu je bilo i kako je noć proveo.</span></p>

<p class="MsoNormal2"><span lang="HR">— Sasvim lijepo — odgovori ovaj. — Jedna je
noć za mnom, minula je, pa će tako i preostale dvije.</span></p>

<p class="MsoNormal2"><span lang="HR">Vratio se on u krčmu, a krčmar, kad ga vidje,
izvali oči, te će u čudu:</span></p>

<p class="MsoNormal2"><span lang="HR">— Nisam bogme mislio da ću te ikad više živa
ugledati. Jesi li sad naučio što je strah i jeza?</span></p>

<p class="MsoNormal2"><span lang="HR">— Ne, nisam, sve je uzalud — odgovori nebojša.
— Ah, kad bi tkogod samo mogao da mi to kaže!</span></p>

<p class="MsoNormal2"><span lang="HR">Druge noći ode gore, u stare dvore, sjede
pokraj vatre pa udari opet u staru pjesmu: »Eh, da mi je strahovati! Eh, da mi
je znati što je jeza!«</span></p>

<p class="MsoNormal2"><span lang="HR">Prije nego što se noć presvratila, oču se
graja i nekakav štropot, buka u početku ne tako jaka, potom sve veća, prolomi
se trijesak, onda kao da sve nekako splasnu, ali ne utihnu sasvim, a
naposljetku kroz dimnjak, uza žestok klopot, pade polovica čovječjeg tijela pa
ravno pred momka.</span></p>

<p class="MsoNormal2"><span lang="HR">— Hej, slušajte — viknu nebojša. — Nismo se
tako pogodili! Premalo je to, odmah i drugu polovicu ovamo!</span></p>

<p class="MsoNormal2"><span lang="HR">I opet graja i tarlabuka, silan glomot i
tutnjava, pa onda eto dolje i druge polovice.</span></p>

<p class="MsoNormal2"><span lang="HR">— Stani časak — dočeka momak — najprije ću ti
malko vatru potpiriti.</span></p>

<p class="MsoNormal2"><span lang="HR">I pošto je uspirio i potakao oganj, osvrnu se
i vidje da su se one dvije pole nastavile jedna na drugu i nalijepile,
sastavila se jeziva prilika što je sjela na klupu, na njegovo mjesto.</span></p>

<p class="MsoNormal2"><span lang="HR">— E, nismo se tako pogodili — ljutnu se
nebojša. — Klupa je moja!</span></p>

<p class="MsoNormal2"><span lang="HR">Nakaza namjeri da ga odgurne, ali se on nije s
time mirio, nego silom potisnu upadača i lijepo sjede opet na svoje mjesto.
Tada ozgo navrije još više spodoba, pokuljaše dolje jedna za drugom, a
najposlije siđoše neke i doniješe devet mrtvačkih golijeni i dvije lubanje:
postaviše se ondje te udri, kuglaj se.</span></p>

<p class="MsoNormal2"><span lang="HR">I momka ponese želja da se s njima kugla pa ih
zapita:</span></p>

<p class="MsoNormal2"><span lang="HR">— Čujte, bih li mogao i ja s vama?</span></p>

<p class="MsoNormal2"><span lang="HR">— Možeš ako ti je džep nabijen.</span></p>

<p class="MsoNormal2"><span lang="HR">— Nabijen je, ne brinite — otpovrže im momak.
— Imam ja novaca, ali vaše kugle nisu dobro zaobljene, nisu baš okrugle.</span></p>

<p class="MsoNormal2"><span lang="HR">I dohvati one mrtvačke glave, stavi ih na svoj
strug, priteže na svojoj tokarskoj klupi, pa ih obrusi da budu zaobljene.</span></p>

<p class="MsoNormal2"><span lang="HR">— Evo, sada će se bolje koturati — bodro će
momak. — Da, da, ovo je sada već drukčije.</span></p>

<p class="MsoNormal2"><span lang="HR">Kuglao se s jezivom bratijom i u toj igri i
nadmetanju izgubio nešto novaca, ali kad je izbila ponoć, odjednom nestade
svega ispred njegovih očiju. On tada leže i mirno zaspa.</span></p>

<p class="MsoNormal2"><span lang="HR">Ujutro dođe kralj da vidi i čuje što je bilo i
kako je momak prošao te noći.</span></p>

<p class="MsoNormal2"><span lang="HR">— Onda, kako si se noćas proveo? — upita ga
kralj.</span></p>

<p class="MsoNormal2"><span lang="HR">— Hja, noćas sam se kuglao te izgubio nekoliko
novčića — odgovori momak.</span></p>

<p class="MsoNormal2"><span lang="HR">— A zar te nije hvatao strah i jeza te
podilazila?</span></p>

<p class="MsoNormal2"><span lang="HR">— Ma kakav strah, kakva jeza? — odmahnu nebojša.
— Bijaše baš veselo. Eh, kad bih samo znao što je to strahovati! Da mi je samo
znati što je jeza!</span></p>

<p class="MsoNormal2"><span lang="HR">Treće noći opet sjede na klupu kraj vatre, sve
mrzovoljno gunđajuči: »Ah, da mi je strahovati! Ah, da mi je znati što je jeza!«</span></p>

<p class="MsoNormal2"><span lang="HR">Pošto je noć poodmakla, u neko doba eto
nekakve šestorice golemih: nose lijes, mrtvačku škrinju.</span></p>

<p class="MsoNormal2"><span lang="HR">»Haj, haj, zacijelo je to moj strikan što je
umro prije koji dan«, potiho će momak, a onda, prstom je zovući k sebi, viknu
sablasnoj povorci:</span></p>

<p class="MsoNormal2"><span lang="HR">— Hodi, strikane, hodi!</span></p>

<p class="MsoNormal2"><span lang="HR">Šestorica jezivih ukopnika spustiše lijes na
tlo, a momak pristupi i maknu poklopac: u škrinji mrtvac! On mirno opipa mrtvacu
lice: bijaše hladno kao led.</span></p>

<p class="MsoNormal2"><span lang="HR">— Čekaj strikane-prikane, malko ću te
ugrijati.</span></p>

<p class="MsoNormal2"><span lang="HR">I okrenu se k vatri, ugrija dlan i položi ga
mrtvacu na obraz, ali ništa: mrtvac svejednako hladan.</span></p>

<p class="MsoNormal2"><span lang="HR">Nebojša zatim podiže mrtvaca iz lijesa, sjede
kraj vatre, stavi ga sebi na krilo pa mu uze trljati ruke da bi mu krv opet
prokolala. Ali vidje da ni to ništa ne pomaže. Tada mu na um pade nešto drugo:
»Ako dvojica leže zajedno u postelji«, reče u sebi, »onda se griju.«</span></p>

<p class="MsoNormal2"><span lang="HR">I prenese mrtvaca u postelju, pokri ga i leže
kraj njega.</span></p>

<p class="MsoNormal2"><span lang="HR">Nije dugo trajalo, i mrtvac se ugrijao i počeo
se micati. Nebojša mu nato reče:</span></p>

<p class="MsoNormal2"><span lang="HR">— Vidiš, strikane-prikane, da te nisam
ugrijao, zlo bi ti se pisalo...</span></p>

<p class="MsoNormal2"><span lang="HR">Ali se dokojašnji mrtvac pridiže i viknu:</span></p>

<p class="MsoNormal2"><span lang="HR">— Sad ću te zadaviti!</span></p>

<p class="MsoNormal2"><span lang="HR">— Što? Zar tako da mi zahvališ? — razljuti se
nebojša.</span></p>

<p class="MsoNormal2"><span lang="HR">— Odmah ćeš ti natrag u svoju škrinju!</span></p>

<p class="MsoNormal2"><span lang="HR">I to rekavši, podiže ga, baci u lijes i navuče
poklopac. A nato ona šestorica prihvatiše škrinju i onoga u njoj odnesoše kako
ga bijahu i donijeli.</span></p>

<p class="MsoNormal2"><span lang="HR">»Evo«, u sebi će nebojša, »nikako da naučim
strahovati i da vidim što je jeza! Ni dovijeka to neću ovdje naučiti!<b class="calibre6">«</b></span></p>

<p class="MsoNormal2"><span lang="HR">Upravo kad je tako zaključio, banu onamo
ljudina; strašna spodoba veća i grdnija od svih prijašnjih, div star, s dugom
bijelom bradom.</span></p>

<p class="MsoNormal2"><span lang="HR">— Bijedan patuljčiću! — zagrmje pridošli odmah
pošto upade unutra. — Sad ćeš ubrzo vidjeti svoje, naučit ćeš što je jeza:
moraš umrijeti!</span></p>

<p class="MsoNormal2"><span lang="HR">— Ne tako brzo, stari! — odvrnu nebojša. — Jer
ako je mrijeti, valja tu i mene pitati.</span></p>

<p class="MsoNormal2"><span lang="HR">— Već ću ja tebi pokazati! — zaprijeti zloduh.</span></p>

<p class="MsoNormal2"><span lang="HR">— Samo polako, stari, nemoj se tu kočoperiti!
Nisam slabiji od tebe, zacijelo sam i jači.</span></p>

<p class="MsoNormal2"><span lang="HR">— To ćemo istom vidjeti! — junačio se starac.
Dokažeš li da si jači od mene, onda si slobodan i možeš ići. Hajde sa mnom
dolje, da vidimo tko je jači!</span></p>

<p class="MsoNormal2"><span lang="HR">I odvede momka kroz mračne hodnike i prolaze u
kovačnicu. Tu dohvati sjekiru i jednim jedinim udarcem tiluta ili hrpta zatjera
nakovanj u zemlju.</span></p>

<p class="MsoNormal2"><span lang="HR">— Mogu ja to još i bolje — reče momak i priđe
drugom nakovnju, a starac sa svojom bijelom bradom stade uza nj da bolje vidi.</span></p>

<p class="MsoNormal2"><span lang="HR">Momak dohvati sjekiru, i jedan jedini njegov
udarac oštricom rasiječe nakovanj te ujedno pricijepi starčevu bradu.</span></p>

<p class="MsoNormal2"><span lang="HR">— Sad te imam! — isprsi se momak. — Ti si evo
na redu da umreš!</span></p>

<p class="MsoNormal2"><span lang="HR">I prihvati željeznu motku, pa udri, mlavi
starca dok nije počeo jaukati, vapiti i moliti:</span></p>

<p class="MsoNormal2"><span lang="HR">— Jao, nemoj! Prestani, pa ću ti dati golemo
blago!</span></p>

<p class="MsoNormal2"><span lang="HR">Momak nato izvuče sjekiru iz procijepa te ga
oslobodi. Starac tada povede momka natrag na dvore i pokaza mu u podrumu tri
sanduka razom natrpana zlatom.</span></p>

<p class="MsoNormal2"><span lang="HR">— Od ovoga — objasni on — jedan dio pripada
sirotinji, drugi kralju, a treći tebi.</span></p>

<p class="MsoNormal2"><span lang="HR">Dotle izbi i dvanaesti sat, zloduh iščeze, a
momak ostade sam u mraku.</span></p>

<p class="MsoNormal2"><span lang="HR">»Hja, valjda ću se nekako izvući odavde«, reče
u sebi, pa uze pipati i tapkati naokolo dok najposlije ne pogodi put onamo gdje
prije bijaše, i tu zaspa kraj vatre.</span></p>

<p class="MsoNormal2"><span lang="HR">Ujutro stiže kralj te će mu odmah:</span></p>

<p class="MsoNormal2"><span lang="HR">— Konačno si sad naučio što je strah i jeza.</span></p>

<p class="MsoNormal2"><span lang="HR">— Nisam, ne! — odgovori nebojša. — Bio ondje
moj pokojni strikan, pa onda došao nekakav bradonja i taj mi pokazao silan
novac, ali mi nitko nije rekao što je strah i jeza.</span></p>

<p class="MsoNormal2"><span lang="HR">— Oslobodio si nam dvore — reče kralj — pa ćeš
sada dobiti moju kćer za ženu.</span></p>

<p class="MsoNormal2"><span lang="HR">— Sve je to dobro i lijepo — pritače nebojša —
ali ja sveudilj ne znam što znači strahovati i što je jeza.</span></p>

<p class="MsoNormal2"><span lang="HR">Iznijeli su zlato iz podruma i proslavili
svadbu, ali je mladoženja, sada mladi kralj, ma koliko volio svoju lijepu ženu
i ma koliko bio zadovoljan i sretan, svejedno govorio: »Eh, da mi je
strahovati! Eh, da mi je znati što je jeza!«</span></p>

<p class="MsoNormal2"><span lang="HR">Dojadilo to njegovoj ženi, nije znala što bi
počela, dok joj najposlije ne priskoči u pomoć njezina sobarica:</span></p>

<p class="MsoNormal2"><span lang="HR">— Već ću ja tome naći lijeka — dosjeti se ona.
— Već će on naučiti što je strah i jeza!</span></p>

<p class="MsoNormal2"><span lang="HR">I ode na potok što je vrtom protjecao pa ondje
vedrom zahiti vode sa sitnim ribicama krkušama, i sve to donese mladoj kraljici
te je uputi što će i kako će.</span></p>

<p class="MsoNormal2"><span lang="HR">Noću, dok je mladi kralj spavao, žena ga otkri
pa na nj izli čitavo vedro hladne vode s krkušama, tako te su se ribice po
njemu i oko njega praćakale.</span></p>

<p class="MsoNormal2"><span lang="HR">Nato se on trže oda sna i povika:</span></p>

<p class="MsoNormal2"><span lang="HR">— Uh, jeza me hvata! Uh, ženice, kako me jeza
hvata! Sada znam što znači strahovati, znam sada što je jeza.</span></p>

</div>

</body></html>
