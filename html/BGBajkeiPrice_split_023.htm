<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_22" class="calibre4"><a name="_Toc342757859" class="pcalibre pcalibre1 calibre1" id="_Toc342757859"></a><a name="_Toc362253524" class="pcalibre pcalibre1 calibre1" id="_Toc362253524"></a><a name="_Toc342757858" class="pcalibre pcalibre1 calibre1" id="_Toc342757858"><span lang="HR" class="calibre1">SUPUTNICI</span></a></h1>

<p class="MsoNormal2"><span lang="HR">Neće dol brijegu, ali hoće čovjek čovjeku, a
pogotovu se sastanu dobri i zli. Tako se jednom na putu sreli cipelar i krojač.
Ovaj potonji, krojač, bio omalen, pristao čovjek, uvijek vedar i dobroćudan.
Vidio je cipelara gdje dolazi sa suprotne strane, pa kako je po torbi prepoznao
što je po zanatu, zapjeva mu pjesmicu rugalicu:</span></p>

<p class="Sonet"><span lang="HR">Šav mi prošij i zategni,<br class="calibre2"/>
dretvu čvrsto ti potegni,<br class="calibre2"/>
nasmoli je svuda, pobro,<br class="calibre2"/>
drven čavlić kucni dobro.</span></p>

<p class="MsoNormal2"><span lang="HR">Ali cipelar nije podnosio nikakve šale;
isklibi on lice kao da je octa okusio, i bijaše kao da će veseljaka krojača
onog časa za gušu pograbiti. A dobroćudni se čovuljak blago nasmija, pruži
mrgodnomu svoju bocu i reče pomirljivo:</span></p>

<p class="MsoNormal2"><span lang="HR">— Nisam ništa zlo mislio: hajde salij gutljaj,
otjeraj niz grlo zlovolju!</span></p>

<p class="MsoNormal2"><span lang="HR">Cipelar dobro poteže, i led mu se na licu poče
topiti. Vrati on krojaču bocu i priklopi:</span></p>

<p class="MsoNormal2"><span lang="HR">— Baš sam lijepo iz nje srknuo. Vele kako se
mnogo pije, a ne kažu kolika je žeđ. Nego, prijane, bi li da zajedno putujemo?</span></p>

<p class="MsoNormal2"><span lang="HR">— Meni je s voljom — prihvati krojač — ako
kaniš u kakav velik grad gdje ima posla.</span></p>

<p class="MsoNormal2"><span lang="HR">— Onamo sam i namjerio — preuze cipelar. — U
malenu mjestu nema rada ni zarade, ljudi na selu radije idu bosonogi.</span></p>

<p class="MsoNormal2"><span lang="HR">I tako njih dvojica uporediše cestom zajedno,
sve stavljajući jednu nogu pred drugu, baš kao lasica šape u snijegu: nisu se
suputnici žurili, jer vremena imađahu dovoljno, premda ne i zalogaja.</span></p>

<p class="MsoNormal2"><span lang="HR">Kad bi stigli u koji grad, zaredali bi naokolo
da pozdravljaju majstore i za zdravlje ih pitaju, a kako krojačić bijaše bodar
i veseo, i onako rumenih obraza, svatko mu rado davaše od svoga, a kad bi mu
sreća osobito bila sklona, majstorova bi mu kći pred vratima dala još i poljubac
za put. I tako je uvijek imao sve više u svome zavežljaju.</span></p>

<p class="MsoNormal2"><span lang="HR">Mrgodni je cipelar pokazivao kiselo lice i u
sebi govorio: »Što veći lupež, to veća sreća.« krojač se pak smijao ili
pjevušio, i sa suputnikom dijelio sve što bi dobio. Kada bi mu se u džepu zavrnuo
i zazvečao koji novčić, već bi se on svratio u krčmu i ondje štogod naručio i
sve od radosti lupkao šakom po stolu, tako da su čaše samo poigravale. Za nj je
baš vrijedila ona: »Lako stekao, još lakše spiskao«, ili pak: »Kako došlo, tako
prošlo.«</span></p>

<p class="MsoNormal2"><span lang="HR">Pošto su neko vrijeme tako putovali, izbiju
pred golemu šumu kuda je prolazio put do kraljevskoga grada. Ono, pravo da se
kaže, vodila su onamo dva puta, od kojih jedan dug sedam dana hoda, a drugi
samo dva. Dvojica suputnika sjednu pod hrast i počnu vijećati o tome kako da se
opskrbe i za koliko dana da sa sobom ponesu kruha: za sedam ili za dva dana.</span></p>

<p class="MsoNormal2"><span lang="HR">— Valja gledati dalje od nosa i opskrbiti se
za više nego što čovjek ide — smotreno će cipelar. — Treba uzeti kruha da nam
bude za sedam dana.</span></p>

<p class="MsoNormal2"><span lang="HR">— Što? — u čudu će krojač. — Vući sa sobom
kruha za sedam dana! Baš kao da smo stoka za vuču! Ja se uzdam u Svevišnjeg i
ne obazirem se ni na što. Novac koji mi je u džepu dobar je ljeti kao i zimi,
kruh se pak na vrućini samo skori, a može se i upljesniviti. Ni kaput mi ne
seže dalje od gležnja. Zašto ne bismo pogodili pravi put? Za dva dana kruha — dosta
i uvrh glave!</span></p>

<p class="MsoNormal2"><span lang="HR">I svaki kupi sebi kruha po svome, i tako
udariše nasumce u šumu, uzdajući se u sreću.</span></p>

<p class="MsoNormal2"><span lang="HR">U šumi se slegla tišina, bijaše baš kao u
crkvi. Niodakle ni ćuha vjetra, nigdje potok da zažubori, ni ptica da zapjeva,
ni sunčana zraka da kroz gusto lišće ozgo prosja. Cipelar nije riječi
prozborio, pritiskao ga težak kruh što ga je na leđima prtio, znoj mu oblijevao
mrgodno, mrzovoljno lice — sva mu se duša nasumorila. Krojač pak bio bodra
duha, veselo poskakivao i fićukao, ili opet pjevušio, sve kazujući u sebi: »I
samo se nebo zacijelo raduje gdje sam ovako veseo.«</span></p>

<p class="MsoNormal2"><span lang="HR">Potrajalo tako dva dana, ali kad ni trećega
šumi ne bijaše kraja, a krojač pojeo svoj kruh, pade mu srce za lakat niže. No
nije on klonuo duhom, nego se uzdao u Svevišnjeg i u svoju dobru sreću.</span></p>

<p class="MsoNormal2"><span lang="HR">Kad je i treći dan izminuo, uvečer krojač leže
gladan pod drvo, a sutradan, kad je objutrilo, ustade još gladniji. Bijaše tako
i cijeloga četvrtog dana, pa kad bi cipelar sjeo na koje obaljeno drvo te uzeo
gutati svoj obrok, krojaču nije preostajalo ino nego da gleda iz prikrajka, dok
su mu zazubice samo rasle. A je li zamolio krišku kruha u cipelara, ovaj bi se
podrugljivo nacerio i samo otresao:</span></p>

<p class="MsoNormal2"><span lang="HR">— Ti si uvijek bio tako veseo: treba da jednom
vidiš kako je to kad je čovjek neveseo. Pticu koja ujutro pjeva može uvečer
jastreb ugrabiti.</span></p>

<p class="MsoNormal2"><span lang="HR">Jednom riječi: bijaše cipelar baš nesmiljen.</span></p>

<p class="MsoNormal2"><span lang="HR">Petog jutra nije jadni krojač mogao više
ustati, i od pustog umora i slabosti jedva je i riječ protisnuo: lice mu
ublijedjelo, oči pocrvenjele. Naposljetku će mu okrutni cipelar:</span></p>

<p class="MsoNormal2"><span lang="HR">— Danas ću ti dati komadić kruha, ali ću ti
zato probosti desno oko.</span></p>

<p class="MsoNormal2"><span lang="HR">Nesretni krojač, samo da održi život, prihvati
tu okrutnost. Još jednom zaplaka na oba svoja oka, a potom mu cipelar, okrutnik
kamenog srca, oštrim nožem probode desno oko. Krojaču se tom prilikom javi u
sjećanju što bi mu majka govorila kad je pokazivao svoju oblapornost i
kraduckao jestiva u smočnici: »Jedi koliko možeš i trpi što moraš.«</span></p>

<p class="MsoNormal2"><span lang="HR">Pošto je krojač pojeo svoj skupo plaćeni kruh,
krenu suputnici dalje. Zaboravio je krojač svoju nesreću i tješio se time što
preostalim jednim okom može još dovoljno vidjeti. Ali mu šestog dana opet
zasvrdla glad u utrobi i gotovo mu srce izjede. Te se večeri srušio podno nekog
drveta, a sedmog jutra nije više mogao na noge: smrt mu na vrat zajahala.</span></p>

<p class="MsoNormal2"><span lang="HR">—</span><span lang="HR"> Pokazat ću samilost — procijedi
cipelar. — Još ću ti jednom dati kruha, ali ga nećeš dobiti besplatno: probost
ću ti i drugo oko.</span></p>

<p class="MsoNormal2"><span lang="HR">Krojač pretitra u glavi kako je vodio lakouman
život, zamoli Svevišnjeg da mu oprosti, a potom će cipelaru:</span></p>

<p class="MsoNormal2"><span lang="HR">— Uradi što si naumio, a ja ću trpjeti što
moram. Ali promisli da Svevišnji ne sudi svakog časa i da će doći drugo vrijeme
kada će ti se odmastiti i naplatiti za zlo djelo koje meni činiš a koje ja
nisam ničim zaslužio. U dobru sam s tobom dijelio što sam imao. Zanat mi je
takav da nižem jedan ubod iglom za drugim. Ne imadnem li očiju i ne mognem li
šiti, valja mi prosjačiti. Kad budem slijep, samo me ne ostavljaj ovdje sama,
jer ću inače presvisnuti.</span></p>

<p class="MsoNormal2"><span lang="HR">Ali bezdušni cipelar, koji je odagnao Boga iz
svog srca, kao da i nije ništa čuo: poteže on nož te krojaču probode i lijevo
oko. Potom mu dade komad kruha, pruži mu štap i povede ga za sobom.</span></p>

<p class="MsoNormal2"><span lang="HR">Kad je sunce utonulo, iziđoše iz one šume, a pred
šumom, u polju, stajala vješala. Onamo cipelar odvede oslijepljenog krojača,
ostavi ga da ondje leži te ode svojim putem. Od umora, bola i gladi nesretni je
slijepac zaspao i spavao je svu bogovetnu noć.</span></p>

<p class="MsoNormal2"><span lang="HR">Probudio se kad je zora prosivjela, ali nije
znao gdje se nalazi. Na vješalima visjela dvojica na smrt osuđenih: i jednome i
drugome na glavi čučala vrana. Jedan od obješenih obrati se sada drugome:</span></p>

<p class="MsoNormal2"><span lang="HR">— Bd</span><span lang="HR">î</span><span lang="HR">š li, brate?</span></p>

<p class="MsoNormal2"><span lang="HR">— Bd</span><span lang="HR">î</span><span lang="HR">m, budan sam — odazva se taj drugi.</span></p>

<p class="MsoNormal2"><span lang="HR">— Onda da ti nešto kažem — preuze prvi: — rosa
što je noćas orosila s vješala vraća očni vid onome tko se njome umije. Kad bi
slijepci to znali, koliki bi tako progledali koji ne vjeruju da je to moguće.</span></p>

<p class="MsoNormal2"><span lang="HR">Kad je krojač to čuo, uze rupčić, rasprostrije
ga na travi i rosom natopi te njime umi očne šupljine. Tek što je tako učinio,
odmah se obistini što je obješeni kazao, i dvije svježe i zdrave očne jabuke
ispuniše one šupljine. Uskoro krojač imade prilike vidjeti kako se sunce
pomalja iza bregova, a dolje se u ravnici stere veliki kraljevski grad s divnim
vratima i sa stotinu tornjeva kojima se na vrhovima zlate križevi i šiljci.
Mogao je razabrati svaki list na drveću, vidio je ptice što prolijeću, čak i
mušice što kolo vode u zraku. Izvadio je iglu iz džepa, i kad je uspio udjenuti
konac u njezinu ušicu kao što je činio nekoć, srce mu zaigra od goleme radosti.
Kleknuo je, zahvalio Bogu na iskazanoj milosti te izmolio jutarnju molitvu.
Nije zaboravio da se pomoli i za duše dvaju na smrt osu</span><span lang="HR">đ</span><span lang="HR">enih što su ondje visjeli kao klatno u zvonu, a vjetar ih njiše tamo-amo.
Zatim je prebacio svoj zavežljaj na pleća, brzo zaboravio muke što ih je podnio
i veselo pjevušeći krenuo je dalje.</span></p>

<p class="MsoNormal2"><span lang="HR">Dok je tako išao, naiđe na smeđe ždrijebe što
je slobodno skakutalo po polju. On ga uhvati za grivu i htjede se na nj vinuti
da bi odjahao u grad.</span></p>

<p class="MsoNormal2"><span lang="HR">— Stani malo, još sam ja premlado konjče za
jahanje — uze ga ono moliti za svoju slobodu. — I lagan krojač kao što si ti
može mi leđa slomiti: pusti me dok ojačam. Možda će jednom doći vrijeme kada ću
ti dobrotu uzvratiti.</span></p>

<p class="MsoNormal2"><span lang="HR">— Onda bježi, vidim da si neki vjetropir — vedro
će mu krojač.</span></p>

<p class="MsoNormal2"><span lang="HR">I pomilova ga prutom po sapima, a ždrijebe se
od radosti ritnu stražnjim nogama te povrh živice i preko graba jurnu u polje.</span></p>

<p class="MsoNormal2"><span lang="HR">Da, ali krojač nije od jučer ništa niz grlo
otisnuo.</span></p>

<p class="MsoNormal2"><span lang="HR">»Sunce mi doduše napaja oči«, u sebi će
krojač, »ali mi kruh ne puni usta. Prvo na što se putem namjerim, pa bilo i
napol jestivo, moram zgrabiti.«</span></p>

<p class="MsoNormal2"><span lang="HR">A prvo na što je naišao bijaše roda što je
dostojanstveno gazila preko livade.</span></p>

<p class="MsoNormal2"><span lang="HR">— Stani, stoj! — povika krojač i zgrabi je za
nogu. — Ne znam jesi li baš za jelo, ali mi glad ne dopušta da budem previše
izbirljiv: nema mi druge, moram ti glavu odsjeći pa te ispeći.</span></p>

<p class="MsoNormal2"><span lang="HR">— Ne, nemoj — lijepo će mu roda. — Ja sam
sveta ptica kojoj nitko ništa nažao ne čini, a čovjeku sam na veliku korist.
Ako mi život poštediš, već ću ti kojom prilikom dobrotu uzvratiti.</span></p>

<p class="MsoNormal2"><span lang="HR">— Onda idi, dugonoga prijo! — na to će krojač
te je pusti.</span></p>

<p class="MsoNormal2"><span lang="HR">Roda se uzvinu opruženih nogu i mirno odletje.</span></p>

<p class="MsoNormal2"><span lang="HR">»Što da se radi?« u sebi će krojač. »Glad mi
sve veća, žaludac sve prazniji. Na što sada naiđem, moje je!«</span></p>

<p class="MsoNormal2"><span lang="HR">Idući dalje, ugleda gdje na vodi u ribnjaku
plove dvije mlade patke.</span></p>

<p class="MsoNormal2"><span lang="HR">— Eh, baš mi dolazite kao naručene — poradova
se krojač te zgrabi jednu, nakan da joj vratom zakrene.</span></p>

<p class="MsoNormal2"><span lang="HR">Uto zakloca stara patka što je sjedila u
ševaru, doplovi ona razjapljena kljuna i smjerno ga zamoli da se smiluje
njezinoj dragoj djeci:</span></p>

<p class="MsoNormal2"><span lang="HR">— Pomisli samo kako bi tvoja majka zajadala
kada bi te tko namjerio oteti i ubiti!</span></p>

<p class="MsoNormal2"><span lang="HR">— Budi bez brige — dobroćudno će joj krojač — samo
zadrži svoju djecu!</span></p>

<p class="MsoNormal2"><span lang="HR">I pusti patkicu natrag u vodu.</span></p>

<p class="MsoNormal2"><span lang="HR">Kad se potom okrenuo, stajao je pred visokim
drvetom, napol šupljim, i vidio kako divlje pčele neprestano onamo ulijeću i
odande izlijeću.</span></p>

<p class="MsoNormal2"><span lang="HR">— Evo mi naplate za moje dobro djelo! — veselo
će krojač. — Med će me okrijepiti.</span></p>

<p class="MsoNormal2"><span lang="HR">Ali odmah izletje matica te mu zaprijeti:</span></p>

<p class="MsoNormal2"><span lang="HR">— Samo li uznemiriš moje rojeve i razoriš moj
pčelinjak, vidjet ćeš što te čeka: u kožu će ti se zabosti naši žalci kao deset
tisuća užarenih igala. Ali ako nas pustiš na miru te odeš svojim putem, već
ćemo ti jednom iskazati kakvu uslugu.</span></p>

<p class="MsoNormal2"><span lang="HR">Kad je razabrao da mu ni tu nema koristi,
krojač reče u sebi: »Tri zdjele prazne, a u četvrtoj ništa, baš loš ručak.« I
prazna želuca odgega polako u grad, i kad je zazvonilo podne, bija</span><span lang="HR">š</span><span lang="HR">e za nj u krčmi već priređeno jelo, tako te je
mogao odmah sjesti za stol. Kad se nasitio, reče:</span></p>

<p class="MsoNormal2"><span lang="HR">— A sad na posao!</span></p>

<p class="MsoNormal2"><span lang="HR">I</span><span lang="HR">š</span><span lang="HR">ao
je po gradu i tražio gdje bi se mogao zaposliti, pa najposlije nai</span><span lang="HR">đ</span><span lang="HR">e na majstora koji ga primi na rad. A kako je
svoj zanat još prije dobro ispekao, ne potraja dugo te on postade poznat
krojač: svatko je htio da ima svoj novi kaput što ga je sašio mali krojač, komu
je iz dana u dan rastao ugled. »Ne mogu u svome umijeću dotjerati dalje«,
govorio on u sebi. »A ipak je sa svakim danom sve bolje i bolje.«</span></p>

<p class="MsoNormal2"><span lang="HR">Naposljetku ga kralj odredi za svoga dvorskog
krojača. Ali kako to već u svijetu biva, istog je dana njegov bivši drug i
suputnik, okrutni cipelar, postao dvorskim cipelarom.</span></p>

<p class="MsoNormal2"><span lang="HR">Kad je cipelar vidio krojača i razabrao da
ovaj opet ima dva zdrava oka u glavi, u njemu sve uskipje. »Prije nego mi se on
osveti«, pomisli cipelar, »moram ja njemu jamu iskopati.« Ali, tko pod drugim
jamu kopa, sam u nju pada!</span></p>

<p class="MsoNormal2"><span lang="HR">Uvečer, kad se umračalo i kad je završio posao
za taj dan, iziđe cipelar pred kralja te mu reče:</span></p>

<p class="MsoNormal2"><span lang="HR">— Kralju gospodaru, krojač ti je preuzetan
čovo: usudio se izjaviti da može pribaviti zlatnu krunu što je nestala u
davnini.</span></p>

<p class="MsoNormal2"><span lang="HR">— To mi je po volji — uzvrati kralj, i
sutradan zapovjedi da preda nj dovedu krojača. Kad su ga doveli, naredi mu da
dobavi zlatnu krunu ili da se zanavijek izgubi iz grada.</span></p>

<p class="MsoNormal2"><span lang="HR">»Gle, gle«, pomisli krojač, »ako nam ćorasti
kralj od mene zahtijeva ono što nitko ne može, onda neću čekati do sutra da
odem iz grada, nego još danas podbrusujem pete.« I priteže svoj zavežljaj te
odmah uze put pod noge. Kad je zamakao za gradska vrata, ipak požali što mu
valja ostaviti onakvu sreću i grad u kojem je tako lijepo živovao.</span></p>

<p class="MsoNormal2"><span lang="HR">Neko je vrijeme išao dok nije stigao do
ribnjaka gdje se ono pri dolasku bijaše susreo s patkama. Ondje sjedila stara
patka kojoj ono bijaše ostavio njezine pačiće: sjedila ona na obali i kljunom
čistila perje na sebi. Odmah je prepoznala krojača te ga upitala zašto je tako
tužan i žalostan.</span></p>

<p class="MsoNormal2"><span lang="HR">— Ah, kako ne bih bio tužan i žalostan — odgovori
joj krojač. — Vidjet ćeš i sama kad ti sve pripovjedim.</span></p>

<p class="MsoNormal2"><span lang="HR">I tu joj pripovjedi kakvi ga jadi biju.</span></p>

<p class="MsoNormal2"><span lang="HR">— Ako ti je sva nevolja u tome, onda tu ima
pomoći — spokojno će mu patka. — Kruna je pala u vodu, eno je, leži na dnu.
Lako ćemo je iznijeti. A ti dotle samo prostri rubac na obali.</span></p>

<p class="MsoNormal2"><span lang="HR">I patka zaroni sa svojih dvanaestero pačića, i
za koji časak izroni noseći krunu na krilima, a dvanaest pačića plivalo naokolo
i pomagalo nositi podmetnuvši kljuniće: svi isplivaše na obalu i spustiše krunu
na prostrti rubac. Nećeš mi vjerovati kad ti kažem kakva je to krasna kruna
bila: kad ju je onakvu, svu od zlata, sunce obasjalo, blistala je kao stotinu tisuća
dragulja. Krojač zaveza četiri roglja na rupcu i krunu odnese kralju, koji se
uvelike obradovao te u nagradu objesio krojaču zlatan lanac oko vrata.</span></p>

<p class="MsoNormal2"><span lang="HR">Kad je cipelar vidio gdje mu se izjalovila
smicalica i kovarstvo, smisli odmah drugo: iziđe pred kralja te će mu ovako:</span></p>

<p class="MsoNormal2"><span lang="HR">— Kralju gospodaru, krojač je opet zapao u
obijest te se hvali kako je kadar u vosku izraditi cio kraljevski dvor, sa
svime što je u njemu pokretno i nepokretno, unutri i vani.</span></p>

<p class="MsoNormal2"><span lang="HR">Kralj pozva krojača te mu zapovjedi da u vosku
izradi sav kraljevski dvor, sa svime što je u njemu pokretno i nepokretno,
iznutra i izvana.</span></p>

<p class="MsoNormal2"><span lang="HR">— Ako to ne učiniš ili pak pogriješiš i za
jedan čavao u zidu — zaprijeti mu kralj — morat ćeš čitav život čamiti u
tamnici pod zemljom.</span></p>

<p class="MsoNormal2"><span lang="HR">»Ovo je sve sa zla na gore, naprosto se više
ne može izdržati«, zaključi krojač u sebi.</span></p>

<p class="MsoNormal2"><span lang="HR">I uprti svoj zavežljaj na pleća pa put preda
se.</span></p>

<p class="MsoNormal2"><span lang="HR">Neko je vrijeme tako pješačio, a kad stiže do
šupljeg drveta, sjede poda nj: oborio glavu, zagnao se u puste misli. Izletjele
pčele, a matica ga upita nije li mu se možda šija ukočila kada tako nahero drži
glavu.</span></p>

<p class="MsoNormal2"><span lang="HR">— Ah, nemoj mi na muku pristajati — protuži
krojač.</span></p>

<p class="MsoNormal2"><span lang="HR">— Nije to što veliš, nego su drugi jadi
posrijedi.</span></p>

<p class="MsoNormal2"><span lang="HR">I prip</span><span lang="HR">ò</span><span lang="HR">vjedi joj što je i kako je, što kralj izvoljeva i od njega traži.</span></p>

<p class="MsoNormal2"><span lang="HR">Pčele među sobom zujale i nešto se dogovarale,
a najposlije će mu matica:</span></p>

<p class="MsoNormal2"><span lang="HR">— Ti samo lijepo kući, a sutra opet u ovo doba
navrati ovamo. I ponesi povelik rubac sa sobom, sve će na dobro izići.</span></p>

<p class="MsoNormal2"><span lang="HR">I vrne se krojač u grad, a pčele odlete u
kraljevske dvore, ulete na otvorene prozore, razmile se na sve strane, počnu
plaziti i zavirivati u sve kutke i zakutke i sve promotre osobito pomno.
Poslije odlete natrag i u vosku načine dvore tako okretno i hitro te bi čovjek
pomislio da su nastali pred njegovim očima. I tako već uvečer bijaše sve dovršeno.</span></p>

<p class="MsoNormal2"><span lang="HR">Kad se krojač drugog jutra vratio šupljem
drvetu i pčelama, nađe čitavu izrađevinu, krasnu zgradu, sasvim gotovu: nije
manjkao ni jedan čavao na zidu, nijedan crijep na krovu. K tomu cijela
građevina bijaše čipkasta i nježna, i bijela kao da je od snijega, a slatko je
mirisala kao sam med. Krojač je pažljivo zamota u svoj rubac te je odnese
kralju. Ovaj se nije mogao dovoljno načuditi i nadiviti umješnoj tvorevini:
naredi on da je postave u njegovoj najvećoj dvorani, a krojaču dade u nagradu
veliku kuću od kamena.</span></p>

<p class="MsoNormal2"><span lang="HR">Ali opaki cipelar nije mirovao: i treći je put
izišao pred kralja te oklevetao krojača kazujući:</span></p>

<p class="MsoNormal2"><span lang="HR">— Kralju gospodaru, krojaču je došlo do ušiju
da u kraljevskom dvorištu nema vodoskoka. Preuzetno izjavljuje kako može
izvesti da usred dvorišta prsne vodeni mlaz visok kolik čovjek, a bistar kao
kristal.</span></p>

<p class="MsoNormal2"><span lang="HR">Tada kralj naredi da pozovu krojača, a kad se
ovaj pojavi, kralj mu zaprijeti:</span></p>

<p class="MsoNormal2"><span lang="HR">— Ne bude li sutra vodoskoka u mome dvorištu,
kako si hvastavo obećao, na tome će istom dvorištu krvnik učiniti da budeš za
glavu kraći.</span></p>

<p class="MsoNormal2"><span lang="HR">Pokunjio se jadni krojač: nije dugo razmišljao
nego je požurio na gradska vrata, a kako mu se ovaj put radilo o životu,
navriješe mu suze na oči i potekoše niz lice. I dok je tako išao pun jada i
čemera, preda nj izbi čio konj, nekadašnje ždrijebe koje je nekoć pustio na
slobodu, a koje se razvilo i prometnulo u krasna dorata.</span></p>

<p class="MsoNormal2"><span lang="HR">— Evo je sada čas da ti uzvratim dobro djelo
koje si mi jednom učinio — progovori dorat. — Znam već kakva te nevolja bije,
pa ću ti ubrzo pomoći. Samo bez brige uzjaši, moja leđa mogu sada nositi
dvojicu takvih.</span></p>

<p class="MsoNormal2"><span lang="HR">Krojaču se povrati duša, i u jednom se skoku
on vinu na konja, a konj zaždi trkom pa uzagrepce ravno u kraljevsko dvorište.
Optrčao je triput unaokolo, brz kao strijela, a onda se sruši. U taj čas zaori se
strahovit prasak, i komad se zemlje odvali isred dvorišta i poput kugle sunu
uvis iznad kraljevskih dvora, a potom ozdo provali vodeni mlaz visok kolik
jahač na konju: voda bila bistra kao kristal, sunčane zrake samo se prelijevale
u njoj.</span></p>

<p class="MsoNormal2"><span lang="HR">Kralj sav osupnuo od čuda, i od silnog
udivljenja ustade, priđe krojaču te ga zagrli naočigled svima koji bijahu na
dvorima.</span></p>

<p class="MsoNormal2"><span lang="HR">Ali krojačeva sreća ne potraja dugo. Steklo se
tako te je kralj imao više kćeri, sve jednu Ijepšu od druge, a nijednog sina.
Time se okoristi opaki cipelar, pa i četvrti put iziđe pred kralja te će mu
ovako:</span></p>

<p class="MsoNormal2"><span lang="HR">— Kralju gospodaru, moram evo reći kako krojač
ne odustaje od svoje obijesti i preuzetnosti: sad se hvali da može, ako samo
hoće, kralju zrakom dopremiti i darovati mu sina.</span></p>

<p class="MsoNormal2"><span lang="HR">Tada kralj zapovjedi da mu dovedu krojača.</span></p>

<p class="MsoNormal2"><span lang="HR">— Ako mi do devet dana pribaviš sina — reče mu
kralj — dat ću ti svoju najstariju kćer za ženu.</span></p>

<p class="MsoNormal2"><span lang="HR">»Nagrada je doduše velika, te bi čovjek učinio
i više od traženog. Ali su mi trešnje previsoko: ako se počnem za njima
penjati, mogla bi se poda mnom grana slomiti i ja se strovaliti.« Tako je
razgađao krojač i otišao kući. Tu podvijenih nogu sjede na svoj radni stol i
uze misli namátati oko toga što će i kako će.</span></p>

<p class="MsoNormal2"><span lang="HR">»Ne, ne mogu ništa da smislim«, uzviknu krojač
najposlije. »Ne, ne ide to nikako, i nema mi ovdje mirna života ni ostanka.«</span></p>

<p class="MsoNormal2"><span lang="HR">Tako zaključi, zaveza svoj zavežljaj pa na
vrata.</span></p>

<p class="MsoNormal2"><span lang="HR">Kad je došao do livada, srete staru znanicu rodu,
koja je onuda važno šetala tamo-amo kao kakav svjetski mudrac i kadikad
zastajkivala, pobliže motreći koju žabu prije nego što će je naposljetku
progutati. Kad je ugledala krojača, priđe mu, pozdravi ga i zapita:</span></p>

<p class="MsoNormal2"><span lang="HR">— Vidim gdje prtiš svoj zavežljaj: što je
posrijedi te odlaziš iz grada?</span></p>

<p class="MsoNormal2"><span lang="HR">Krojač joj nato prip</span><span lang="HR">ò</span><span lang="HR">vjedi što kralj izvoljeva i od njega traži, a on to ne može nikako. I
okrenu u jadanje zbog svoje nesreće.</span></p>

<p class="MsoNormal2"><span lang="HR">— Ne tari glavu oko toga, ja ću ti pomoći da
se iz nevolje iskopaš — uze ga tješiti roda. — Ta odavna ja u grad nosim djecu
u povoju, pa mogu jednom donijeti i malog kraljevića iz studenca. Samo se ti
vrni kući i na miru počekaj. Do devet dana od danas kreni u kraljevske dvore, a
eto tada i mene ondje.</span></p>

<p class="MsoNormal2"><span lang="HR">Vrnuo se krojač kući, a potom se u pravo
vrijeme obreo u dvorima. Ne potraja dugo te doletje i roda i pokuca na prozor.
Krojač joj otvori i dugonoga prija uđe nadasve smotreno, a zatim odmjerena i
dostojanstvena koraka pokroči po glatku mramornu podu, noseći u kljunu dijete,
lijepo kao anđelak. Dijete odmah pruži ručice prema kraljici. Roda joj ga
položi u krilo, a kraljica ga uze milovati i ljubiti — od radosti nije znala
što bi prije.</span></p>

<p class="MsoNormal2"><span lang="HR">Roda, prije nego što će odletjeti, snimi s
ramena putnu torbu i dade je kraljici. U torbi bijahu vrećice sa šarenim
slasticama, koje razdijeliše mladim kraljevnama. Najstariju ne zapade ništa
osim veselog krojača za muža.</span></p>

<p class="MsoNormal2"><span lang="HR">— Sve mi se nekako čini kao da sam dobio
veliki zgoditak — vedro će krojač. — Pravo je imala moja mati kad mi je
govorila: tko se u Boga uzdaje, sreća ga prati te ima svega.</span></p>

<p class="MsoNormal2"><span lang="HR">Cipelara pak zapade dužnost da napravi cipele
u kojima je sretni krojač plesao na svome svadbenom slavlju, a potom opakog
čovjeka zauvijek izagnaše iz grada. Put u šumu vodio ga do vješala. Pun jada i
bijesa, a umoran od vrućine, baci se na tlo. Kad je zaklopio vjeđe nakan da u
san utone, sletješe one dvije vrane s obješeničkih glava, strašno grakćući, te
mu iskljuvaše oba oka. On nato kao mahnit odjuri u šumu: tu je zacijelo i
poginuo, jer ga odonda nitko nije vidio niti je o njemu štogod čuo.</span></p>

</div>

</body></html>
