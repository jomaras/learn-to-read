<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_16" class="calibre4"><a name="_Toc362253518" class="pcalibre pcalibre1 calibre1" id="_Toc362253518"></a><a name="_Toc342757852" class="pcalibre pcalibre1 calibre1" id="_Toc342757852"><span lang="HR" class="calibre1">BREMENSKI
GRADSKI SVIRAČI</span></a></h1>

<p class="MsoNormal2"><span lang="HR">Ono vam nekoć bio čovjek što je imao magarca,
a taj je magarac mnoge i mnoge godine strpljivo nosio teške vreće u mlin — nosio
pa se umorio, snage mu jenjavale, te on iz dana u dan bivao sve nesposobniji za
rad. Njegov gospodar dođe na misao da se nekako riješi ostarjele životinje, te
on prestade hraniti i timariti svoga sivca.</span></p>

<p class="MsoNormal2"><span lang="HR">Sivac pak, koji nije s kruške pao, nego je
znao i misliti, razabere kakav je to zao vjetar okrenuo, te pobjegne od gospodara;
uzme on put pod noge i pravo usmjeri prema gradu Bremenu.</span></p>

<p class="Sonet"><span lang="HR">Idem tamo gdje se drobi,<br class="calibre2"/>
gdje će biti sijena, zobi —</span></p>

<p class="MsoNormal"><span lang="HR">reče magarac u sebi, i
još nadoveza:</span></p>

<p class="Sonet"><span lang="HR">Idem, evo, čemu kriti:<br class="calibre2"/>
u Bremenu mogao bih<br class="calibre2"/>
još i gradski svirač biti.</span></p>

<p class="MsoNormal2"><span lang="HR">Pošto je neko vrijeme tako išao, naiđe na psa
što leži na putu: dahtao pas kao da se umorio od duga trčanja.</span></p>

<p class="MsoNormal2"><span lang="HR">—</span><span lang="HR"> Što si se tako
zadahtao, lajavko? — upita ga sivac. — Očito si premoren?</span></p>

<p class="MsoNormal2"><span lang="HR">— Ah, nemoj mi na jade pristajati — uzvrati
pas. — Evo sam ostario, iz dana u dan bivam slabiji, ni za lov više nisam, pa
gospodar smislio da me ubije, a ja pobjegao, i zato sam, eto, zadahtan. I kako
da sada zarađujem svagdanju kost, čime i kako da se prehranjujem?</span></p>

<p class="MsoNormal2"><span lang="HR">— Čujder — mudro će mu sivac: — Ja evo
namjerio u Bremen za gradskog svirača, pa ako si hoćak, možeš sa mnom, da i ti
budeš gradski svirač. Ja sviram u lutnju, a ti možeš u bubanj.</span></p>

<p class="MsoNormal2"><span lang="HR">Pas bio zadovoljan njegovim prijedlogom, te
oni lijepo krenu. Ne prođe dugo kadli naiđu na mačka kojemu se njuška otegla
kao gladna godina: baš tužan i čemeran stvor, očito nekoliko dana nije zalogaja
vidio.</span></p>

<p class="MsoNormal2"><span lang="HR">— Tko je tebi na nogu stao, staro lickalo, te
si tako neveseo? — upita magarac.</span></p>

<p class="MsoNormal2"><span lang="HR">— Tko bi i bio veseo kad ti rade o glavi! — zlovoljno
će mačor. — Evo sam ostario, zubi mi otupjeli, pa mi je milije sjediti u zapećku
i presti negoli juriti za miševima, i zato gazdarica naumila da me u vodi
uduši. Noge me poslužile, pa sam u pravi čas umaknuo. Ali deder budi pametan:
kamo ću i što ću sada?</span></p>

<p class="MsoNormal2"><span lang="HR">— Hajde s nama u Bremen — predloži magarac. — Ti
se razumiješ u noćnu glazbu, mogao bi postati gradski svirač.</span></p>

<p class="MsoNormal2"><span lang="HR">Mačor prihvati i krene s magarcem i psom.</span></p>

<p class="MsoNormal2"><span lang="HR">Tri bjegunca na svome putu prolazila pokraj
seoskog dvora: na dvorišnu ogradu ispeo se pijetao te kukuriče u sav glas — čini
ti se, grlo će proderati.</span></p>

<p class="MsoNormal2"><span lang="HR">—</span><span lang="HR"> Što se toliko dereš te
svoj okolini uši probijaš! — vikne mu sivac. — Što ti je?</span></p>

<p class="MsoNormal2"><span lang="HR">— Velika mi je nevolja — odgovori mu pijetao.
— Prorekao sam lijepo vrijeme, rublje je oprano, pa će se lijepo sušiti. Ali
koje mi koristi kad je sutra Velika Gospa, pa dolaze gosti, a gazdarica,
nesmiljena, rekla kuharici da će sutra, za blagdan i za goste, mnome čorbu
začiniti. I zato mi još večeras ode glava. Vičem, evo, u sav glas dokle još
mogu.</span></p>

<p class="MsoNormal2"><span lang="HR">— Čemu mlatiš praznu slamu, crveni fesiću! — mudro
će mu magarac. — Hajde lijepo s nama, mi idemo u Bremen, ondje ćemo sastaviti
glazbu. Glas te dobro nosi, pa kad složimo grla, bit će svirke. Uostalom,
svagdje ćeš proći bolje nego tu, gdje te čeka samo nož i lonac.</span></p>

<p class="MsoNormal2"><span lang="HR">Ne učini se pijetlu lošim kako sivac divani,
te on prihvati poziv i pođe s njime i s njegovim druzima. Bijahu sad baš lijepo
društvance.</span></p>

<p class="MsoNormal2"><span lang="HR">Išli nevoljnici, pa ih na putu i noć zatekla:
nisu mogli u jedan dan stići u Bremen. Kako su zašli u šumu, naume tu i
prenoćiti. Magarac i pas legnu pod drvo, a mačor i pijetao popnu se u gornje
odaje, to jest među granje — pijetao potom još i naviše, na sam vrh: tu se
osjećao najsigurnijim. Prije nego što je u san zaplovio, obazre se naokolo,
ogleda se još jednom na sve četiri strane. Učini mu se da vidi u daljini
slabašno svjetlo, sitno poput iskre, te on dovikne druzima da zacijelo nije
daleko kuća, jer se nešto svjetluca.</span></p>

<p class="MsoNormal2"><span lang="HR">— I bit će kuća — ocijeni magarac. — Valja nam
onamo, da stignemo još za vremena, jer noćište ovdje nije baš najbolje.</span></p>

<p class="MsoNormal2"><span lang="HR">I pas mišljaše da mu koja kost, pogotovu ako s
nje nije očimkano meso, ne bi nikako bila naodmet. I mačak je imao svoju
računicu, te društvance lijepo krene onamo gdje je palucalo ono svjetlašce.</span></p>

<p class="MsoNormal2"><span lang="HR">Kako se primicahu onome mjestu, svjetlo
postajalo sve jasnije i veće, i napokon eto ih pred osvijetljen razbojnički
nastan. Magarac, kao najviši, priđe prozoru i zaviri u kuću.</span></p>

<p class="MsoNormal2"><span lang="HR">— Što vidiš, sivče? — upita pijetao.</span></p>

<p class="MsoNormal2"><span lang="HR">— Vidim prostrt stol — odgovori magarac. — Na
stolu obilje jela i pića, a naokolo sjede razbojnici te se slade.</span></p>

<p class="MsoNormal2"><span lang="HR">— Eh, to bi bilo nešto za nas! — prisnaži
pijetao.</span></p>

<p class="MsoNormal2"><span lang="HR">— Kamo sreće da smo mi unutri! — uzdahne
magarac.</span></p>

<p class="MsoNormal2"><span lang="HR">— Ako nismo, još možemo — lukavo će mačak.</span></p>

<p class="MsoNormal2"><span lang="HR">I počnu životinje vijećati o tome kako da
otjeraju razbojnike. Mislili druzi i naposljetku smislili. Mudroliju, dakako.
Magarac je imao prednje noge staviti na prozorski podboj, pas mu skočiti na
leđa, mačak se popeti na psa, a pijetao uzletjeti mačku na grbu. Kad su se tako
uspeli i poredali jedan na drugoga, na dani znak svi zajedno udare u svirku:
magarac revao, pas lajao, mačak mijaukao, pijetao kukurikao. Sve sami oštri i različiti
glasovi, buka jeziva, kao da je došao smak svijeta. I još svi u jedan mah
provale unutra — nastane strašan trijesak, zveka stakla, lomljava nečuvena.</span></p>

<p class="MsoNormal2"><span lang="HR">Razbojnici, nasmrt uplašeni, strugnu odande,
pomislišvši da im je sablast paklena za vrat skočila, i u silnom strahu umaknu
u šumu.</span></p>

<p class="MsoNormal2"><span lang="HR">Druzi pak, ne časeći časa, lijepo sjednu za
stol i uzmu tamanati što je ostalo, puneći trbušine kao da ih čeka mjesec dana
gladovanja.</span></p>

<p class="MsoNormal2"><span lang="HR">Kad su četiri svirača dovršila gozbu, udunu
svijeću i potraže sebi ležaj, svaki kako mu priliči. Magarac se izvali na
bunjište, pas legne za vrata, mačak se sklupča na ognjištu, kraj topla pepela,
a pijetao se uspentra na tavaničnu gredu. Kako bijahu umorni od duga puta,
ubrzo su u san utonuli.</span></p>

<p class="MsoNormal2"><span lang="HR">Kad se noć presvratila, a razbojnici iz
daljine vidjeli da u kući više ne gori svjetlo i da je sve mirno u njoj, reći
će vođa svojim razbojnicima:</span></p>

<p class="MsoNormal2"><span lang="HR">— Nije baš trebalo da se onako uplašimo, a
bogme nam i ne priliči. Valja ondje izvidjeti što je i kako je.</span></p>

<p class="MsoNormal2"><span lang="HR">I pošalje jednog razbojnika da pretraži kuću.</span></p>

<p class="MsoNormal2"><span lang="HR">Kad se prikrao kući, razbojnik nađe
posvemašnji mir svuda, te polako uđe u kuhinju, da upali svijeću. Kako mu se
sjajne mačkove oči prividješe kao dvije žerave, primakne šibicu da izvije
oganj. Ali mačak nije znao za šalu, nego razbojniku skoči u lice i počne ga
grepsti i čeprljati. Razbojnik, nasmrt uplašen, nagne u bijeg na stražnja
vrata, ali pas, koji je ležao za njima, skoči te upadača ugrize za nogu. Kad je
potom uplašeni razbojnik udario preko dvorišta i pokraj bunjišta, magarac ga
žestoko smjeri stražnjom nogom, a pijetao što se od buke probudio i rasanio,
prodere se ozgo s grede: Kukurikuuu...!</span></p>

<p class="MsoNormal2"><span lang="HR">Razbojnik podbrusio pete, n</span><span lang="HR">à</span><span lang="HR">dao u bijeg što ga noge nose. Kad je stigao
svojima, izvijesti o pretrazi:</span></p>

<p class="MsoNormal2"><span lang="HR">— Uh, strahota! U kući je sablast ili
paklenska vještica: frknula mi u lice i svega me izgrebla dugim noktima. A pred
vratima je zloduh s nožem, u nogu me ubo. Na dvorištu je neman s toljagom,
ošinu me baš bezdušno. A na krovu sudac viče: Ovamo lupeža! Jedva umakoh
odande.</span></p>

<p class="MsoNormal2"><span lang="HR">Od toga se vremena razbojnici više nisu
usuđivali onamo, čak ni blizu, a bremenskim se sviračima ondje tako svidjelo da
više i ne htjedoše odande.</span></p>

<p class="Sonet"><span lang="HR">Posljednji što kaziva nam<br class="calibre2"/>
priču ovu, dragu svima,<br class="calibre2"/>
od pričanja, kaže i sam,<br class="calibre2"/>
i sad topla usta ima.</span></p>

</div>

</body></html>
