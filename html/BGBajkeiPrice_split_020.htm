<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_19" class="calibre4"><a name="_Toc362253521" class="pcalibre pcalibre1 calibre1" id="_Toc362253521"></a><a name="_Toc342757855" class="pcalibre pcalibre1 calibre1" id="_Toc342757855"><span lang="HR" class="calibre1">ČETIRI
BRATA VRIJEDNA ZLATA</span></a></h1>

<p class="MsoNormal2"><span lang="HR">Nekoć vam bio siromah čovjek pa imao četiri
sina i ništa drugo. Kad su se sinci zamomčili, pozva ih otac te im reče:</span></p>

<p class="MsoNormal2"><span lang="HR">— Sinci moji, nema druge nego vam se valja u
svijet otisnuti. Ništa nemam što bih vam mogao dati. Hajte u tuđinu, pa svaki
neka izuči kakav zanat, i gledajte onda kako ćete se kroza život prometati.</span></p>

<p class="MsoNormal2"><span lang="HR">Nato se sva četiri momka spreme na put,
pozdrave se s ocem i sva četvorica zajedno iziđu na gradska vrata. Pošto su
neko vrijeme tako išli, izbiju na prekrižje: put se odatle granao i vodio na
četiri različite strane.</span></p>

<p class="MsoNormal2"><span lang="HR">Tada reče najstariji brat:</span></p>

<p class="MsoNormal2"><span lang="HR">— Ovdje nam se valja razići, ali ćemo se
poslije četiri godine opet naći na ovome istom mjestu, pošto za to vrijeme
ogledamo svaki svoju sreću.</span></p>

<p class="MsoNormal2"><span lang="HR">I tako svaki udari svojim putem.</span></p>

<p class="MsoNormal2"><span lang="HR">Najstariji neko vrijeme išao pa na putu naišao
na čovjeka koji ga upita kamo se zaputio i što namjerava.</span></p>

<p class="MsoNormal2"><span lang="HR">— Evo idem potražiti gdje bih izučio kakav
zanat — odgovori momak.</span></p>

<p class="MsoNormal2"><span lang="HR">A onaj će mu nato:</span></p>

<p class="MsoNormal2"><span lang="HR">— A bi li pošao sa mnom da postaneš
kradljivac?</span></p>

<p class="MsoNormal2"><span lang="HR">—</span><span lang="HR"> A ne — usprotivi se
momak. — To nije pošten zanat, a konac je pjesmi da te uzmu za klatno u
krvnikovu zvonu, to jest da čovjeka najposlije objese.</span></p>

<p class="MsoNormal2"><span lang="HR">— O — preuze onaj — ne treba ti se bojati
vješala, nećemo dotle: samo ću te poučiti kako ćeš smahnuti, to jest odnijeti
ono do čega inače ne može nitko doći i u čemu ti ne može nitko pete nanjušiti,
to jest gdje ti nitko ne može u trag ući.</span></p>

<p class="MsoNormal2"><span lang="HR">I tako najstariji brat pristane na nagovor i u
toga čovjeka postane nenadmašan majstor, učen lupež, tako spretan da ništa ne
bijaše od njega sigurno, ništa čega god se on htio domoći.</span></p>

<p class="MsoNormal2"><span lang="HR">Drugi brat također naiđe na nekog čovjeka koji
ga podjednako upita kamo je namjerio i što bi želio naučiti.</span></p>

<p class="MsoNormal2"><span lang="HR">— To još ne znam — odgovori mu momak.</span></p>

<p class="MsoNormal2"><span lang="HR">— Onda hajde sa mnom i postani zvjezdoznanac i
zvjezdočatac: to ti je najbolje od svega, ništa ti tada ne može ostati
sakriveno.</span></p>

<p class="MsoNormal2"><span lang="HR">Svidjelo se to momku te se on prevrgao u tako
vješta zvjezdara da mu je majstor, kad je učenik završio nauk i htio krenuti
dalje, darovao dalekozor i rekao:</span></p>

<p class="MsoNormal2"><span lang="HR">— Ovim možeš vidjeti što se zbiva na nebu i na
zemlji, i ništa ne može izmaknuti tvome oku.</span></p>

<p class="MsoNormal2"><span lang="HR">Treći se brat namjeri u nauk u nekog majstora
lovca, i ovaj ga izvrsno pouči u svemu što ide u lovačko znanje i zvanje, te
momak najposlije postane nadasve izučen lovac.</span></p>

<p class="MsoNormal2"><span lang="HR">Kad je momak odlazio od majstora, ovaj mu
pokloni pušku govoreći:</span></p>

<p class="MsoNormal2"><span lang="HR">—</span><span lang="HR"> Ova neće nikad izdati:
ma na što je uperio, pouzdano je da ćeš i pogoditi, tu promašaja ne može biti.</span></p>

<p class="MsoNormal2"><span lang="HR">I najmlađi brat naiđe isto tako na nekog
čovjeka koji ga upita kamo će i što je nakanio. Kad mu momak objasni svoje,
čovjek ga priupita:</span></p>

<p class="MsoNormal2"><span lang="HR">— A bi li volio postati krojač?</span></p>

<p class="MsoNormal2"><span lang="HR">— Pravo da kažem — odgovori momak — nisam baš
oduševljen time da od jutra do večeri sjedim pogrbljen, da bodem iglom tamo -
amo, a pogotovu da neprestano glačam glačalom.</span></p>

<p class="MsoNormal2"><span lang="HR">— Ah, što — dočeka onaj — govoriš ono što znaš
o krojačima i što se općenito o njima misli; ali ćeš u mene izučiti sasvim
drugo krojačko umijeće: čestito je ono i uz to vrlo prikladno.</span></p>

<p class="MsoNormal2"><span lang="HR">Momak naposljetku prihvati nagovor, ode s tim
čovjekom te u njega izuči njegovo umještvo. Kad je odlazio od majstora, ovaj mu
na rastanku dade posebnu iglu te mu napomene:</span></p>

<p class="MsoNormal2"><span lang="HR">— Njome možeš sašiti i sastaviti što god hoćeš
i zaista što god ti pod ruku naiđe: bilo meko kao jaje ili tvrdo kao ocal, sve
se slije u jedno, i nigdje šava ne vidiš.</span></p>

<p class="MsoNormal2"><span lang="HR">Pošto su izminule četiri godine, sva se četiri
brata sastanu u isto vrijeme i na istome onom prekrižju, izgrle se i bratski
izljube i zajedno krenu očevoj kući.</span></p>

<p class="MsoNormal2"><span lang="HR">— Što to vidim? — vedro će im otac. — Opet vas
je vjetar ovamo nanio?</span></p>

<p class="MsoNormal2"><span lang="HR">Oni mu tada uzmu pripovijedati o tome kako su
se proveli u tuđini, što je i kako je bilo, i ne zaborave spomenuti kako je
svaki izučio svoj zanat. Dok su to pripovijedali upravo su sjedili pred kućom,
pod visokim drvetom.</span></p>

<p class="MsoNormal2"><span lang="HR">— Pa hajde da vidimo što sve umijete, hajde
pokažite svoje, da vas malko ogledam.</span></p>

<p class="MsoNormal2"><span lang="HR">Tako predloži otac, pogleda uvis pa onda u
drugog sina. I nadostavi:</span></p>

<p class="MsoNormal2"><span lang="HR">— Eno je gore navrh drveta, među dvjema
granama, zeba savila gnijezdo i baš sada u njemu sjedi na jajima: hajde reci
koliko je jaja u gnijezdu?</span></p>

<p class="MsoNormal2"><span lang="HR">Upitani drugi sin, zvjezdar, namjesti svoj
dalekozor, uperi ga uvis i pogleda kroza nj, a onda će kao iz topa:</span></p>

<p class="MsoNormal2"><span lang="HR">— Ima ih pet.</span></p>

<p class="MsoNormal2"><span lang="HR">— Skini jaja! — obrati se otac najstarijem
sinu, kradljivcu. — Ali pazi da nimalo ne zasmetaš pticu koja na njima leži.</span></p>

<p class="MsoNormal2"><span lang="HR">Majstor u lupeškom umijeću okretno se uspe na
drvo, dohvati jaja ispod ptice, koja nije ništa opazila nego je i dalje mirno
ležala, i donese ih dolje ocu.</span></p>

<p class="MsoNormal2"><span lang="HR">Otac uzme ptičja jaja, u svaki kut na stolu
stavi po jedno, a peto u sredinu, te će onda trećem sinu, lovcu:</span></p>

<p class="MsoNormal2"><span lang="HR">— Treba da jednim metkom pogodiš i probiješ
svih pet jaja.</span></p>

<p class="MsoNormal2"><span lang="HR">Majstor lovac podigne pušku, nanišani i opali,
i svih pet jaja, baš kako je otac htio, pogodi i probije jednim hicem.
(Zacijelo je imao posebna puščanog praha pomoću kojeg puščano zrno obilazi oko
uglova!)</span></p>

<p class="MsoNormal2"><span lang="HR">— Na tebi je sada red! — obrati se otac
četvrtome sinu. — Treba da ptičja jaja opet zašiješ i sastaviš i u njima da
budu čitavi neizvaljeni ptići, a sve tako da se ne vidi nikakav kvar od metka i
nikakav šav.</span></p>

<p class="MsoNormal2"><span lang="HR">Nato najmlađi sin, majstor iglić, uzme svoju
iglu i zašije i sastavi sve onako kako je otac želio. Kad je sin krojač dovršio
svoje djelo, morao je prvi sin, majstor lupež, vratiti jaja opet u gnijezdo
gdje su i bila, a sve tako da ptica ništa ne osjeti. I doista je ona i dalje
ležala na jajima, a do nekoliko dana izlegu se i ptići zebići, svaki sa crvenom
prugom oko vrata umjesto šava gdje ih je krojač zašio.</span></p>

<p class="MsoNormal2"><span lang="HR">— E, doista vas moram uvelike pohvaliti
naposljetku će otac sinovima. — Niste dangubili, svoje ste vrijeme dobro
iskoristili, i svaki je nešto valjano naučio. Ne bih umio reći koji je između
vas najbolji i kome pripada prvenstvo. Vidjet ćemo čim vam se pruži zgoda da
pokažete svoje umještvo.</span></p>

<p class="MsoNormal2"><span lang="HR">Nedugo zatim sva se zemlja strašno uznemirila:
kazivahu kako je zmaj ugrabio i sa sobom nekamo odveo kraljevsku kćer.</span></p>

<p class="MsoNormal2"><span lang="HR">Zapao kralj u veliku brigu, mučio se i
premišljao i dan i noć, i naposljetku obznanio: tko kraljevnu uspije osloboditi
i dovesti je natrag na kraljeve dvore, dobit će je za ženu.</span></p>

<p class="MsoNormal2"><span lang="HR">— Eh, eto prilike za nas gdje bismo se mogli
istaknuti — reći će braća jedan drugome.</span></p>

<p class="MsoNormal2"><span lang="HR">I tako oni među sobom najposlije odluče da
krenu zajedno i da izbave kraljevnu iz zmajevih pandža.</span></p>

<p class="MsoNormal2"><span lang="HR">— Prvo treba dokučiti gdje se kraljevna
nalazi, a to ćemo odmah vidjeti — reče zvjezdar pa pogleda na svoj dalekozor
što ga je uperio u daljinu.</span></p>

<p class="MsoNormal2"><span lang="HR">— Evo, već je vidim — nastavi on. — Daleko je
odavde, eno je gdje sjedi na morskoj hridi, a do nogu joj leži zmaj te je čuva.</span></p>

<p class="MsoNormal2"><span lang="HR">Zvjezdar nato ode kralju te ga zamoli da njemu
i njegovoj braći dade brod, a kad ga je dobio, otplovi s braćom preko mora.</span></p>

<p class="MsoNormal2"><span lang="HR">Kad su stigli do one hridi, ugledaju kraljevnu
gdje ondje sjedi, a kraj nje spava zmaj što je glavu položio njoj u krilo.</span></p>

<p class="MsoNormal2"><span lang="HR">— Ne smijem iz puške opaliti — objasni lovac —
jer bi se moglo dogoditi da i ljepojku ubijem.</span></p>

<p class="MsoNormal2"><span lang="HR">— Onda je tu potrebno da ja ogledam sreću sa
svojim umijećem — preuzme majstor lupež.</span></p>

<p class="MsoNormal2"><span lang="HR">I prišulja se onamo te ukrade kraljevnu ispred
zmaja, tako okretno i tiho da čudovište nije ništa zamijetilo nego je i dalje
spavalo, hrkanje mu daleko odlijegalo.</span></p>

<p class="MsoNormal2"><span lang="HR">Veoma zadovoljni gdje ih je sreća tako
poslužila, pohite braća s kraljevnom na brod i zaplove na pučinu.</span></p>

<p class="MsoNormal2"><span lang="HR">Međuto se zmaj probudio, pa kad je razabrao da
je kraljevna nestala, bijesno zabrekće i poleti zrakom u potjeru za otmičarima.
Kad se već nadvio nad brod, nakan da se ozgo na nj ustremi, lovac uperi pušku
te odape i pogodi zmaja pravo u srce.</span></p>

<p class="MsoNormal2"><span lang="HR">Stropoštalo se čudovište i mrtvo tresnulo na
brod, a bijaše ono tako golemo, glomazno i teško da je svojim padom razbilo
lađu, pa se sva raspala. Braća uspiju uhvatiti nekoliko dasaka i na njima
zaplove naokolo površjem morskim.</span></p>

<p class="MsoNormal2"><span lang="HR">Zavrnula se braća u tijesnu, našli se oni u
velikoj nevolji, ali tu bijaše majstor iglić, to jest krojač, pa on, ne budi
lijen, potegne svoju čudesnu iglu i začas, u nekoliko velikih uboda, sašije
daske jednu za drugu, i kad ih je tako složio i sastavio, sjedne na njih te
onda pokupi ostale rasute dijelove kraljevskoga broda. Zatim i njih sašije i
sastavi tako spretno da je obnovljeni brod domalo mogao zaploviti, i braća se
ubrzo vrate onamo odakle bijahu isplovili.</span></p>

<p class="MsoNormal2"><span lang="HR">Kad je kralj opet ugledao svoju kćer, toliko
se obradovao da se to jedva može riječima iskazati.</span></p>

<p class="MsoNormal2"><span lang="HR">Obrati se on četvorici braće te im predloži:</span></p>

<p class="MsoNormal2"><span lang="HR">— Jedan između vas treba da je dobije za ženu:
a koji je to, odlučite sami među sobom.</span></p>

<p class="MsoNormal2"><span lang="HR">Tada braća okrenu u žestoku prepirku oko toga,
jer je svaki za sebe svojatao da baš on ima pravo na lijepu kraljevnu i da baš
njemu ona pripada.</span></p>

<p class="MsoNormal2"><span lang="HR">Zvjezdar će prvi:</span></p>

<p class="MsoNormal2"><span lang="HR">— Da ja nisam svojim dalekozorom otkrio gdje
je kraljevna, sva bi vaša umijeća bila uzaman: zato ona pripada meni!</span></p>

<p class="MsoNormal2"><span lang="HR">Nato se usprotivi lupež:</span></p>

<p class="MsoNormal2"><span lang="HR">— Od kakve bi koristi bilo što si zurio u
dalekozor da je nisam ja ukrao zmaju ispred nosa? Stoga ona treba da bude moja!</span></p>

<p class="MsoNormal2"><span lang="HR">Majstor lovac opet će sa svoje strane:</span></p>

<p class="MsoNormal2"><span lang="HR">— Sve bi vas, zajedno sa kraljevnom, razderalo
ono grdno čudovište da ga nije pogodilo zrno iz moje puške: zato je ljepojka
moja!</span></p>

<p class="MsoNormal2"><span lang="HR">Najposlije će majstor krojač:</span></p>

<p class="MsoNormal2"><span lang="HR">— Svi biste se jadno utopili da ja nisam
svojim umijećem opet sastavio razbijeni brod: zato kraljevna meni pripada!</span></p>

<p class="MsoNormal2"><span lang="HR">Kad je sve saslušao, kralj donese mudru
presudu:</span></p>

<p class="MsoNormal2"><span lang="HR">— Svaki između vas četvorice ima jednako
pravo. No, kako djevojka ne može pripasti svakome od vas, neka je nitko i ne
dobije. Ali ću vam svakome dati po dio svoga kraljevstva.</span></p>

<p class="MsoNormal2"><span lang="HR">Braći se svidi kraljeva odluka, te oni složno izjave:</span></p>

<p class="MsoNormal2"><span lang="HR">— Kudikamo je bolje tako nego da smo nesložni,
da se prepiremo i svađamo.</span></p>

<p class="MsoNormal2"><span lang="HR">I tako svaki između njih četvorice dobije svoj
dio kraljeve baštine, i svi požive sa svojim ocem zadovoljni i sretni dokle
bijaše Božja volja.</span></p>

</div>

</body></html>
