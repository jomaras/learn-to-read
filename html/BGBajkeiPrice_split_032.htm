<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_31" class="calibre4"><a name="_Toc362253533" class="pcalibre pcalibre1 calibre1" id="_Toc362253533"></a><a name="_Toc342757867" class="pcalibre pcalibre1 calibre1" id="_Toc342757867"><span lang="HR" class="calibre1">MLINARSKI
MOMČIĆ I MACA</span></a></h1>

<p class="MsoNormal2"><span lang="HR">Ono vam nekoć bio star mlinar što je živio u
svojoj mlinici, a nije imao ni žene ni djece. Služila u njega trojica momaka, a
pošto su momci tako proveli nekoliko godina, jednog dana okupi ih mlinar te im
kaza:</span></p>

<p class="MsoNormal2"><span lang="HR">— Evo sam grohnuo od starosti, preklopile me
godine, došlo doba da odem u zapećak. Vi hajte u svijet, pa tko mi između vas
trojice ovamo dovede najljepšega konja, njemu ću ostaviti mlinicu, a on će me
zauzvrat do moje smrti hraniti.</span></p>

<p class="MsoNormal2"><span lang="HR">Treći, najmlađi među tom trojicom, bio
siromašan momčić koga su dvojica starijih smatrala tupavcem komu nipošto ne bi
prepustili mlinicu, a on je nije baš ni priželjkivao.</span></p>

<p class="MsoNormal2"><span lang="HR">Elem, otputila se njih trojica u svijet, a kad
bijahu izvan svoga sela, rekoše tupavom Iveku (tako se zvao):</span></p>

<p class="MsoNormal2"><span lang="HR">— Možeš mirne duše i ostati ovdje, jer da
živiš i orlova vijeka, nećeš doći ni do kakva konja.</span></p>

<p class="MsoNormal2"><span lang="HR">Ivek ipak krenu s njima. Kad se uvečerilo, a
prije nego što će se unoćati, stigoše pred neku pećinu. Uđoše, kao da kane tu
zanoćiti, pa i legoše. Ali dvojica starijih, mudrih, počekaše dok Ivek usne, a
kad je usnuo, oni ustadoše pa put pod noge. Ostavili oni njega da spava, sve
misleći da su učinili kako je pravo i valjano. Ali su se ipak prevarili.</span></p>

<p class="MsoNormal2"><span lang="HR">Kad je sunce granulo, probudi se Ivek, svrnu
pogled i na ovu i na onu stranu i razabra da leži u dubokoj pećini. »Bože mili,
kamo sam to zabasao!<b class="calibre6">« </b>I ustade, dogamiza do izlaza te se uputi u šumu,
kazujući u sebi: »Pa ja sam ovdje sam samcat, sasvim ostavljen! Kako ću do
konja?«</span></p>

<p class="MsoNormal2"><span lang="HR">I dok je tako išao i namátao misli, susrete
malu šarenu macu, koja ga ljubazno oslovi i upita:</span></p>

<p class="MsoNormal2"><span lang="HR">— Kamo si to namjerio, Ivek?</span></p>

<p class="MsoNormal2"><span lang="HR">— Ah, nemoj mi još i ti na jade pristajati, ta
ionako mi ne možeš pomoći.</span></p>

<p class="MsoNormal2"><span lang="HR">— A ja vrlo dobro znam kakva ti je želja — opet
će maca. — Ti bi da do</span><span lang="HR">đ</span><span lang="HR">eš do lijepa
konja. Hajde sa mnom pa me vjerno služi sedam godina: kad odslužiš, imat ćeš
konja kakva u životu nisi vidio.</span></p>

<p class="MsoNormal2"><span lang="HR">»</span><span lang="HR">Č</span><span lang="HR">udne
li mačke!« u sebi će Ivek. »Ali ipak bih da vidim ima li istine u onome što
veli.«</span></p>

<p class="MsoNormal2"><span lang="HR">Odvede ga ona u svoj mali začarani dvor, gdje
su je služile i dvorile sve same mačkice koje su spretno skakutale po stubama,
uzlazile i silazile, neprestano vesele i nasmiješene. Kad uvečer sjedahu za
stolom, pri večeri, tri su mačkice zabavljale druge glazbom: jedna svirala u
fagot, druga gudila, a treća trubila. Ovoj potonjoj obrazi se napuhivali, umalo
da ne puknu. Pošto se večera završila, odnesoše stol, i mačka pozva Iveka:</span></p>

<p class="MsoNormal2"><span lang="HR">— A sada hajde, Ivek, zapleši sa mnom.</span></p>

<p class="MsoNormal2"><span lang="HR">— A ne — odgovori on — kako ću plesati s
macom, nikad to još nisam činio niti sam takvo što igdje čuo.</span></p>

<p class="MsoNormal2"><span lang="HR">— Vodite ga onda u postelju! — zapovjedi ona
svojim mačkicama.</span></p>

<p class="MsoNormal2"><span lang="HR">I povedoše ga. Jedna mu posvjetom svijetli u
spavaonicu, druga mu ondje izuva cipele, treća svlači čarape, četvrta
naposljetku gasi svijeću. Tako opet bijaše ujutro, došle one ponovo da mu
pomažu pri ustajanju: te jedna mu obuva čarape, te druga vezuje podvezice,
treća donosi cipele, četvrta ga mije, a peta mu repom otire lice.</span></p>

<p class="MsoNormal2"><span lang="HR">— Ugodno je to i nježno — zadovoljno će Ivek.</span></p>

<p class="MsoNormal2"><span lang="HR">Ali je trebalo da i on služi mački i da joj,
uz drugo, svakog dana cijepa drva. Radio je svoj posao oruđem koje mu dadoše:
cijepao je srebrnom sjekirom, pomagao se srebrnim klinovima i bakrenim maljem,
a pilio srebrnom pilom. Zatim je sitnio nacijepana drva, poslije posla ostajao
u kući, dobro jeo i pio, a nije nikog viđao osim šarene mačke i njezine
družine.</span></p>

<p class="MsoNormal2"><span lang="HR">Jednog dana reći će mu mačka:</span></p>

<p class="MsoNormal2"><span lang="HR">— Hajde na moju livadu, pokosi travu i gledaj
da se dobro prosuši.</span></p>

<p class="MsoNormal2"><span lang="HR">I dade mu srebrnu kosu, vodir ili kuzolicu i
zlatan brus. A ne zaboravi mu napomenuti neka sve donose natrag i lijepo vrati.</span></p>

<p class="MsoNormal2"><span lang="HR">Nato ode Ivek i uradi kako mu je zapovjedila.
Pošto je obavio posao, donese kosu, vodir, brus i sijeno, te upita hoće li mu
sada platiti, dati mu što je zaradio.</span></p>

<p class="MsoNormal2"><span lang="HR">— Ne — odgovori mačka — valja da mi još nešto
uradiš: dobit ćeš građu od srebra, tesarsku bradvu, kutomjer i što već treba,
pa ćeš mi podići kućicu.</span></p>

<p class="MsoNormal2"><span lang="HR">Ivek doista sagradi kućicu, pa onda reče kako
je eto uradio sve što se od njega tražilo, a još nije dobio konja. Uto mu već
prošlo i sedam godina, prohujale one kao da je polovina jedne godine.</span></p>

<p class="MsoNormal2"><span lang="HR">Tada ga mačka upita bi li htio vidjeti njezine
konje.</span></p>

<p class="MsoNormal2"><span lang="HR">— Bih, kako ne bih! — prihvati Ivek.</span></p>

<p class="MsoNormal2"><span lang="HR">Mačka mu nato otvori vrata na kućici, a kako
ih ona otvori, ugleda Ivek dvanaest čilih i gizdavih konja, sjala se na njima
dlaka, blistali ati, te se njemu pri pogledu na njih srce baš razdragalo.</span></p>

<p class="MsoNormal2"><span lang="HR">Pošto ih je vidio i pošto su mu oči zaiskrile
od radosti, pozva ga mačka da okrijepi dušu jelom i pilom, a onda mu kaza:</span></p>

<p class="MsoNormal2"><span lang="HR">— Možeš mirno kući. Konja ti neću ovog časa
dati, nego ću doći tamo do tri dana i dovesti ga sa sobom.</span></p>

<p class="MsoNormal2"><span lang="HR">Momak tada krenu, a mačka mu pokaza put ka
mlinici.</span></p>

<p class="MsoNormal2"><span lang="HR">Nije mu na put dala novo ruho, pa mu se
valjade zadovoljiti starim pohabanim haljetkom što ga bijaše donio na sebi, a
koji mu se u sedam godina ne samo otrcao nego mu još i okraćao.</span></p>

<p class="MsoNormal2"><span lang="HR">Kad je stigao kući, ondje već bijahu dva druga
momka: vratili se oni, i svaki doduše doveo svoga konja, samo što je jedan konj
bio slijep, a drugi hrom. Odmah dvojica momaka navališe na Iveka pitajući:</span></p>

<p class="MsoNormal2"><span lang="HR">— Ivek, a gdje ti je konj?</span></p>

<p class="MsoNormal2"><span lang="HR">— Stići će do tri dana — odgovori on.</span></p>

<p class="MsoNormal2"><span lang="HR">Oni se na to nasmijaše, a onda će mu
podrugljivo:</span></p>

<p class="MsoNormal2"><span lang="HR">— He, he, Ivek, a odakle ćeš dobiti konja? Bit
će to zacijelo štogod osobito.</span></p>

<p class="MsoNormal2"><span lang="HR">Ušao Ivek unutra, ali mu stari mlinar ne
dopusti da sjedne za stol, reče mu da je odveć odrpan i dronjav, morao bi se
domaćin zbog njega stidjeti da tkogod slučajno naiđe. Iveku dadoše samo nekakav
jadan čalabrcak, i to da ga pojede vani, a kad je uvečer valjalo poći na
počinak, nisu mu dali postelje, nego je morao otići u gusinjak i leći na malo
grube slame.</span></p>

<p class="MsoNormal2"><span lang="HR">Kad su minula tri dana, eto ujutro krasne
kočije pred mlinicu: u kočiju upregnuto šest konja, sjaje se oni i sve na
njima, milina ti pogledati. A jedan sluga dovede sedmog konja, taj bijaše
namijenjen siromašnome mlinarskom momčiću.</span></p>

<p class="MsoNormal2"><span lang="HR">Iz kočije iziđe prekrasna kraljevna te krenu u
mlinicu, a ta kraljevna bijaše ona šarena maca kojoj je Ivek služio sedam
godina. Upita ona mlinara gdje je mlinarski momčić, a on joj odgovori:</span></p>

<p class="MsoNormal2"><span lang="HR">— Eno ga u gusinjaku, sav je odrpan i dronjav,
ne možemo ga pustiti u mlinicu.</span></p>

<p class="MsoNormal2"><span lang="HR">Nato kraljevna odredi da ga odmah dozovu.
Doveli ga, a on morao pritegnuti uza se svoj haljetak da se zakrije. Tada onaj
sluga izvadi krasno ruho, pa kad je umio momčića te ga onim ruhom odjenuo, sinu
ovaj tako da nijedan kralj ne bijaše ljepši od njega.</span></p>

<p class="MsoNormal2"><span lang="HR">Kraljevna zatraži da vidi konje što su ih sa
sobom dovela druga dvojica mlinarskih momaka, a kad joj ih pokazaše, baš je
imala što i vidjeti: jedan konj slijep, a drugi hrom. Ona nato zapovjedi svome
sluzi da dovede sedmog konja. Kad ga mlinar vidje, morade priznati da se takav
konj još nije pojavio na njegovu dvorištu.</span></p>

<p class="MsoNormal2"><span lang="HR">— A taj je za trećeg momka — reče kraljevna.</span></p>

<p class="MsoNormal2"><span lang="HR">— Onda mlinica pripada njemu — zaključi mlinar.</span></p>

<p class="MsoNormal2"><span lang="HR">— Eto ti konja, a zadrži i svoju mlinicu! — reče
kraljevna starome mlinaru.</span></p>

<p class="MsoNormal2"><span lang="HR">I povede svoga vjernog Iveka, sjede s njime u
kočiju te se odveze odande.</span></p>

<p class="MsoNormal2"><span lang="HR">Najprije se njih dvoje odvezlo do kućice što
je Ivek bijaše sagradio srebrnim oruđem. Ali se ondje umjesto kućice uzdizali
veliki dvori, a na dvorima sve bilo od srebra i zlata. Kraljevna se vjenčala s
Ivekom, i tako siromašni mlinarski momčić postade bogat, bogat tako i toliko da
je imao svega u obilju čitava svog vijeka.</span></p>

<p class="MsoNormal2"><span lang="HR">I zato neka nitko ne kaže da čovjek ne može
biti valjan i čestit ako nije velike pameti.</span></p>

</div>

</body></html>
