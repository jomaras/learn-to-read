<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_2" class="calibre4"><a name="_Toc362253504" class="pcalibre pcalibre1 calibre1" id="_Toc362253504"></a><a name="_Toc342757834" class="pcalibre pcalibre1 calibre1" id="_Toc342757834"><span lang="HR" class="calibre1">IVICA I
MARICA</span></a></h1>

<p class="MsoNormal2"><span lang="HR">Bio jednom siromašan drvosječa što je sa svoje
dvoje djece i sa svojom drugom ženom, njihovom maćehom, živio u kućerku kraj
velike šume. To dvoje djece bili dječak i djevojčica: on se zvao Ivica, ona
Marica. Drvosječa slabo zarađivao, pa su živjeli bijedno, a kad je na zemlju
navalila skupoća, više nije mogao ni svagdanjeg kruha priskrbiti.</span></p>

<p class="MsoNormal2"><span lang="HR">Kad je jedne večeri premišljao o nevolji i
prevrtao se u postelji, duboko uzdahnu i reče svojoj ženi:</span></p>

<p class="MsoNormal2"><span lang="HR">— Što će biti od nas, čime ćemo jadnu djecu
prehraniti kad već ni za sebe ništa nemamo?</span></p>

<p class="MsoNormal2"><span lang="HR">— Znaš li što ćemo, čovječe? — preuze žena. — Sutra
ćemo rano djecu odvesti u šumu gdje je najgušća; naložit ćemo im ondje vatru,
dati im po krišku kruha, a mi ćemo se vratiti na svoj posao. Djeca će u šumi
ostati sama, neće pogoditi put kući, i tako ćemo ih se riješiti.</span></p>

<p class="MsoNormal2"><span lang="HR">— Ne, ženo, tako ja ne mogu — dočeka muž. — Kako
da svoju djecu ostavim samu u šumi? Mogu naići šumske zvijeri pa ih razderati.</span></p>

<p class="MsoNormal2"><span lang="HR">— Baš<b class="calibre6"> </b>si lud! — uzviknu žena. — Onda
ćemo sve četvero presvisnuti od gladi. Treba samo da nam oblanjaš daske za
lijes.</span></p>

<p class="MsoNormal2"><span lang="HR">I probijala mu uši i tesala svoje svejednako
dok muž naposljetku nije popustio.</span></p>

<p class="MsoNormal2"><span lang="HR">— Ipak mi je žao djece — reče muž, ali
pristade na njezinu.</span></p>

<p class="MsoNormal2"><span lang="HR">Ni djeca nisu mogla od gladi usnuti, i sve
čuše što je maćeha govorila ocu. Marica briznu u plač te će Ivici:</span></p>

<p class="MsoNormal2"><span lang="HR">— Jao, gotovo je s nama!</span></p>

<p class="MsoNormal2"><span lang="HR">— Tiho, Marice — šapnu joj Ivica — nemoj
plakati: već ću ja zlu doskočiti.</span></p>

<p class="MsoNormal2"><span lang="HR">Kad su otac i maćeha zaspali, Ivica ustade,
odjenu na se kaputić te se na stražnja vrata iskrade iz kuće. Sva krajina
kupala se u sjajnoj mjesečini, šljunak za kućom svjetlucao kao da su onud
prosuti sami srebrnjaci. Dječak se prignu te napuni džepove, a potom se vrati i
reče Marici:</span></p>

<p class="MsoNormal2"><span lang="HR">— Ne brini, sekice: mirno spavaj, Bog nas neće
ostaviti.</span></p>

<p class="MsoNormal2"><span lang="HR">Zatim opet leže u svoju postelju.</span></p>

<p class="MsoNormal2"><span lang="HR">Kad je zora prosivjela, još prije nego što je
sunce granulo, dođe maćeha te probudi oboje djece.</span></p>

<p class="MsoNormal2"><span lang="HR">— Ustajte, lijenčine, idemo u šumu po drva — reče
drmajući ih.</span></p>

<p class="MsoNormal2"><span lang="HR">Zatim im svakom dade krišku kruha, govoreći:</span></p>

<p class="MsoNormal2"><span lang="HR">— To vam je za ručak, i nemojte odmah pojesti,
jer više nema.</span></p>

<p class="MsoNormal2"><span lang="HR">Marica spremi kruh pod pregaču, jer je Ivica
džepove nabio šljunkom. Nato svi krenuše u šumu. Kad su malko popoišli, Ivica
zastane te se obazre na kuću; i sve se ovda-onda obazirao zastajkujući. Opazi
to otac te mu reče:</span></p>

<p class="MsoNormal2"><span lang="HR">— Što to, Ivice, svaki čas zastajkuješ i
gledaš? Hajde pruži korak!</span></p>

<p class="MsoNormal2"><span lang="HR">— Gledam, oče, za svojom bijelom mačkicom — odgovori
Ivica. — Eno je na krovu, pozdravlja me.</span></p>

<p class="MsoNormal2"><span lang="HR">— Ludo! — pritače maćeha. — Nije ono mačkica
nego je jutarnje sunce obasjalo dimnjak.</span></p>

<p class="MsoNormal2"><span lang="HR">Ali nije Ivica zastajao da gleda za mačkom
nego je putem bacao šljunak iz džepova.</span></p>

<p class="MsoNormal2"><span lang="HR">Kad bijahu usred šume, reče otac.</span></p>

<p class="MsoNormal2"><span lang="HR">— Hajde, djeco, nakupite suharaka: naložit
ćemo vatru da vam ne bude studeno.</span></p>

<p class="MsoNormal2"><span lang="HR">Dovukoše djeca čitavu hrpu suharaka, te otac
odmah naloži vatru. Kad je oganj lijepo proplamsao i plameni se jezici povijali
uvis, reče maćeha djeci:</span></p>

<p class="MsoNormal2"><span lang="HR">— Lezite kraj vatre i počinite: mi ćemo u guštik,
da nasiječemo drva. Kad završimo posao, eto nas po vas.</span></p>

<p class="MsoNormal2"><span lang="HR">Ivica i Marica smjestili se kraj vatre, a kad
je dan upolovio, svako pojede svoju krišku kruha. Kako su čuli gdje sjekira
udara o drvo, mišljahu da je otac u blizini. No nije to udarala sjekira nego
grana: otac ju privezao o suho stablo, pa vjetar njome mlatao tamo-amo. Pošto
su podosta vremena tako prosjedili kraj vatre, djeci pade umor na oči, te ona u
san utonuše, a kad se probudiše, mrkla noć nad njima već protegla svoja crna
krila.</span></p>

<p class="MsoNormal2"><span lang="HR">— Kako ćemo iz šume? — briznu u plač Marica.</span></p>

<p class="MsoNormal2"><span lang="HR">— Čekaj malo dok iziđe mjesec — utješi je
Ivica. — Onda ćemo lako naći put.</span></p>

<p class="MsoNormal2"><span lang="HR">Domala zaista sinu mjesec, zaokružio se uštap,
te Ivica uze sekicu za ruku i povede je držeći se puta što ga je označio
kamenčićima: sjali se oni na mjesečini kao da su sami srebrnjaci. Išla djeca
svu noć, a u zoru eto ih pred kuću: pokucaše na vrata, a zla maćeha, kad vidje
da su to Ivica i Marica, izdera se na njih:</span></p>

<p class="MsoNormal2"><span lang="HR">— Zločesta djeco, gdje ste tako dugo? Mislili
smo da više i nećete kući.</span></p>

<p class="MsoNormal2"><span lang="HR">Pričinjavala se kao da je bila u brizi zbog
njih. Ali se otac doista obradovao, jer mu bijaše teško što ih je u šumi
ostavio same, bez ikakve zaštite.</span></p>

<p class="MsoNormal2"><span lang="HR">Naskoro opet nevolja pritisnu zemlju, oskudica
i bijeda zavladala na sve strane. Čuše djeca kako maćeha u postelji govori ocu:</span></p>

<p class="MsoNormal2"><span lang="HR">— Sva nam hrana opet otišla, ostala nam samo
polovina jednog kruha. Valja nam se djece otarasiti. Odvest ćemo ih dublje u
šumu, da ne nađu put natrag. Inače propadosmo.</span></p>

<p class="MsoNormal2"><span lang="HR">Drvosječi bilo žao djece, nije mu se mililo
što žena govori.</span></p>

<p class="MsoNormal2"><span lang="HR">— Ne bi li poštenije bilo da posljednji
zalogaj podijelimo s djecom? — prekori on ženu.</span></p>

<p class="MsoNormal2"><span lang="HR">Ali ona ni da čuje o tome: zaintačila u svome
te mu uši neprestano nabijala i sipala same prijekore. I tako drvosječa, kad je
popustio jednom, popusti i drugi put.</span></p>

<p class="MsoNormal2"><span lang="HR">Djeca bila budna i, dakako, čula sav razgovor.
Kad su stari zaspali, Ivica opet ustane da se iskrade iz kuće i da nakupi
kamenčića kao prošli put; ali nije mogao van, maćeha zaključala vrata. No,
tješio je sekicu i govorio:</span></p>

<p class="MsoNormal2"><span lang="HR">— Mirno spavaj i ne plači, Bog će nam već
pomoći.</span></p>

<p class="MsoNormal2"><span lang="HR">Kad je jutro objutrilo, maćeha ih probudi i
dade im svakome krišku kruha, još manju nego prošli put. Dok su išli u šumu,
Ivica mrvio kruh u džepu te ovda-onda zastajao da baci mrvicu na zemlju.</span></p>

<p class="MsoNormal2"><span lang="HR">— Što zastaješ, Ivice, i što se osvrćeš? — prekori
ga otac. — Hajde, pruži korak!</span></p>

<p class="MsoNormal2"><span lang="HR">— Gledam za svojom golubicom, eno je na krovu,
pozdravlja me — objasni mu Ivica.</span></p>

<p class="MsoNormal2"><span lang="HR">— Ludo! — priklopi maćeha. — Nije ono golubica
nego je jutarnje sunce obasjalo dimnjak.</span></p>

<p class="MsoNormal2"><span lang="HR">A Ivica svim putem prosipao mrvice.</span></p>

<p class="MsoNormal2"><span lang="HR">Odvela maćeha djecu duboko u šumu, kudikamo
dublje nego prošli put, onamo gdje još nikad u životu nisu bila. Opet naložiše
veliku vatru, te će onda maćeha djeci:</span></p>

<p class="MsoNormal2"><span lang="HR">— Ostanite tu, djeco, a budete li umorni,
možete malo podrijemati. Mi ćemo u guštik da nasiječemo drva, pa kad podvečer
budemo gotovi, eto nas po vas.</span></p>

<p class="MsoNormal2"><span lang="HR">Kad je pol dana prevalilo, podijeli Marica
krišku kruha s bratom, jer je Ivica svoju izmrvio i prosuo putem. Zatim,
umorni, usnuše. Uvečerilo se, ali nitko ne dođe po djecu. Probudiše se pošto je
već noć zapasala. Ivica poče opet tješiti sestru:</span></p>

<p class="MsoNormal2"><span lang="HR">— Počekajmo malo, Marice, dok mjesec sine, pa
ćemo onda vidjeti mrvice što sam ih putem prosipao: tako ćemo pogoditi kući.</span></p>

<p class="MsoNormal2"><span lang="HR">Mjesec doista granuo, te njih dvoje krenu. Ali
mrvica ne nađoše: mnoge ptice što šumom i poljem lete sve pokljucale i
pozobale.</span></p>

<p class="MsoNormal2"><span lang="HR">— Ne brini, naći ćemo put — hrabrio bratac
sekicu.</span></p>

<p class="MsoNormal2"><span lang="HR">Ali puta ne bijaše. Išli su svu bogovetnu noć
i još sutradan od jutra do mraka, ali nikako da iz šume pogode van. Dobro su
ogladnjeli, a ništa za jelo nisu imali osim nešto jagoda i kupina što su ondje
rasle. Umor ih toliko presvojio da ih noge naprosto nisu više nosile, pa njih
dvoje legoše na zemlju, pod stablo, i tu u san utonuše.</span></p>

<p class="MsoNormal2"><span lang="HR">Osvanulo već i treće jutro što su otišli iz
očinskog doma. Krenuše dalje, ali što su više išli sve su dublje zalazili u
šumu: ne bude li niotkuda pomoći, umrijet će od gladi.</span></p>

<p class="MsoNormal2"><span lang="HR">Nekako kad je dan upolovio, opaze gdje na
drvetu skakuće ptičica bijela poput snijega, a pjeva ona i zvižduka tako lijepo
da su zastali i osluhnuli. Izvijala ptičica svoje kajde, a kad je završila poj,
zalepeta krilima ispred njih te poče prhutati, sve odmičući pred njima dalje i
skačući s grane na granu. Oni krenuše za njom i tako idući stigoše ubavoj
kućici: tu ptičica sletje na krov.</span></p>

<p class="MsoNormal2"><span lang="HR">Kad se primakoše, vidješe djeca da je ta
kućica sva od kruha, krov joj od kolača, a prozori od samog šećera.</span></p>

<p class="MsoNormal2"><span lang="HR">— Ah, divota! — uzviknu Ivica. — Sad ćemo se
najesti! Ja ću malo od krova, a ti, Marice, možeš od prozora, sladak je.</span></p>

<p class="MsoNormal2"><span lang="HR">I segnu rukom uvis te odlomi dijelak krova, da
kuša kako prija, a Marica stade uz prozor te ga poče griskati. Uto se javi
sitan glasić iz kućice:</span></p>

<p class="Sonet"><span lang="HR">Kakva su to griskala<br class="calibre2"/>
uz kućicu pristala?<br class="calibre2"/>
Ne griskajte, grizlice.<br class="calibre2"/>
ne grizite kućice!</span></p>

<p class="MsoNormal2"><span lang="HR">A djeca se ne dadoše smesti u svome poslu:</span></p>

<p class="Sonet"><span lang="HR">Vjetrić s neba zaigrao,<br class="calibre2"/>
na kućicu slatku pao —</span></p>

<p class="MsoNormal"><span lang="HR">odgovoriše onome
tankom glasiću i nastaviše zagrizati i žvakati.</span></p>

<p class="MsoNormal2"><span lang="HR">Ivici je osobito ù têk išao krov, te on odlomi
još jedan kus, ali veći, a Marica istrže čitavo okno i sjede na zemlju, da se
bolje naklopi na krupan slatki zalogaj.</span></p>

<p class="MsoNormal2"><span lang="HR">Dok su oni u slast mljaskali da im je sve
pucalo iza ušiju, najednom se otvore vrata i nekakva starica izmili iz kućice.
Djeca se uplašiše toliko da im je ispalo sve što imahu u rukama. Ali im starica
kimnu glavom u pozdrav te ih upita:</span></p>

<p class="MsoNormal2"><span lang="HR">— Kako ste dospjeli ovamo, draga dječice? Uđite
k meni i ostanite, ništa se ne bojte.</span></p>

<p class="MsoNormal2"><span lang="HR">I, uzevši ih za ruku, uvede oboje u svoju
kućicu.</span></p>

<p class="MsoNormal2"><span lang="HR">Iznese im na stol svakakva dobrog jela,
mlijeka i kolača, oraha i jabuka. Prostrije im onda dvije lijepe bijele
posteljice, a braco i seka legoše — bijaše im kao da su na nebu.</span></p>

<p class="MsoNormal2"><span lang="HR">Starica koja je tako ljubazno dočekala i u
kućicu primila Ivicu i Maricu, samo se pretvarala: ta bijaše ona zla vještica
što je mamila djecu, pa je i onu slatku malu kućicu od kolača načinila samo
zato da bi djecu vabila; a kad bi se dočepala kojega jadnog djeteta, zadavila
bi ga, skuhala i pojela, i to je onda za nju bio blagdan. A valja znati da
vještice imaju crvene oči, i ne mogu vidjeti daleko, ali im je njuh veoma
oštar, kao u šumskih zvijeri, koje odmah osjete čim im se tkogod približuje.</span></p>

<p class="MsoNormal2"><span lang="HR">Kad joj Ivica i Marica bijahu nadohvat, zlobno
se nacerila i rekla u sebi: »Moji su, neće mi umaknuti!<b class="calibre6">«</b></span></p>

<p class="MsoNormal2"><span lang="HR">Ujutro, prije nego što su djeca otvorila oči,
vještica ustade i priđe posteljicama. Kad vidje kako Ivica i Marica slatko
spavaju, onako punašnih i rumenih obraza, promrmlja za sebe: »Eh, baš dobra dva
zalogaja!<b class="calibre6">« </b>I dohvati Ivicu suhonjavom rukom, prenese ga u malu staju i
zatvori rešetkom: mogao se ondje derati što ga grlo nosi, ali mu pomoći ne
bijaše.</span></p>

<p class="MsoNormal2"><span lang="HR">Zatim se vještica vrati Marici, prodrma je da
se probudi i vikne joj:</span></p>

<p class="MsoNormal2"><span lang="HR">— Ustaj, lijena klado, donesi vode i skuhaj
bratu štogod dobro. Eno ga u staji, treba da se udeblja, pa kad bude tust, onda
ću ga pojesti.</span></p>

<p class="MsoNormal2"><span lang="HR">Marica briznu u gorak plač, ali joj sve bijaše
uzalud: morade učiniti kako joj je zapovjedila bezdušna vještica.</span></p>

<p class="MsoNormal2"><span lang="HR">Otad se za Ivicu priređivalo najbolje jelo, a
Marica dobivala samo rakovu koru. Vještica svakog jutra prilazila staji i
dovikivala:</span></p>

<p class="MsoNormal2"><span lang="HR">— Pruži prst, Ivice, da vidim koliko si
udebljao.</span></p>

<p class="MsoNormal2"><span lang="HR">Ivica joj pak pružao koščicu, a stara, kraj
svojih zamućenih očiju, mišljaše da mu je takav prst, i nikako joj nije išlo u
glavu kako se to nije još utovio. Pošto su izminula četiri tjedna, a Ivica
ostao svejednako mršav, vještica izgubi strpljenje i ne htjede više čekati.</span></p>

<p class="MsoNormal2"><span lang="HR">— Marice — bijesno će jednog dana vještica — hajde
nanesi vode! Bio dječak tust ili mršav, sutra ću ga zaklati i skuhati.</span></p>

<p class="MsoNormal2"><span lang="HR">Kako li se samo ucviljela jadna sekica! Ali ne
bijaše druge, morade po vodu. Koliko li je suza ronila dok je vodu donosila! »Bože,
pomozi nam!« uzdisala jadnica. »Kamo sreće da su nas šumske zvijeri rastrgale!
Barem bismo zajedno umrli.« I samo joj suze tekle niz lice.</span></p>

<p class="MsoNormal2"><span lang="HR">— Što tu cmizdriš! — okosi se vještica na nju.
— Ionako ti ništa ne pomaže.</span></p>

<p class="MsoNormal2"><span lang="HR">Sutradan ranom zorom morade Marica ustati da
objesi kotao na ognjište i da poda nj naloži vatru.</span></p>

<p class="MsoNormal2"><span lang="HR">— Najprije ćemo kruh ispeći — promrsi
vještica. — U krušnoj sam peći već naložila vatru, a i tijesto sam umijesila.</span></p>

<p class="MsoNormal2"><span lang="HR">I gurnu djevojčicu prema peći u kojoj su
plameni jezici samo poigravali i huktali.</span></p>

<p class="MsoNormal2"><span lang="HR">— Uvuci se i pogledaj je li dobro ugrijana za
kruh — podmuklo će vještica.</span></p>

<p class="MsoNormal2"><span lang="HR">Opaka je vještica kanila odmah zatvoriti vrata
na peći čim bi Marica uplazila unutra, i tako bi stara ispekla dijete i poslije
ga pojela. Ali je Marica razabrala što stara smjera, i stoga reče:</span></p>

<p class="MsoNormal2"><span lang="HR">— Ne znam kako ću unutra: pokažite mi.</span></p>

<p class="MsoNormal2"><span lang="HR">— Evo ovako, glupa gusko! — izdera se
vještica. — Otvor je dovoljno velik da i ja mogu unutra.</span></p>

<p class="MsoNormal2"><span lang="HR">I da joj pokaže, nagnu se i turi glavu u peć.
A Marica je gurnu, i vještica sunu duboko unutra. Zatim brže-bolje zatvori
željezna vrata i namakne kračun. Ah, kako je vještica urlala i strašno tulila!
Marica pobježe odande, a bezdušna vještica sva izgorje: ostade od nje samo
pepeo.</span></p>

<p class="MsoNormal2"><span lang="HR">Marica odbrza Ivici, otvori rešetku i viknu:</span></p>

<p class="MsoNormal2"><span lang="HR">— Slobodni smo, Ivice, skončala je stara
vještica! Ivica iskoči iz svoga zatvora kao što ptica izleti iz krletke kad joj
se otvore vratašca. Što li su se radovali braco i seka, kako li su se grlili i
veselo poskakivali! Kako više ne bijaše razloga da strahuju, uđoše u vještičinu
kuću te uzeše zavirivati u njezine kutke. Kakva li iznenađenja kad nađoše
ormare i ladice pune dragog kamenja!</span></p>

<p class="MsoNormal2"><span lang="HR">—<b class="calibre6"> </b>Ovo<b class="calibre6"> </b>je kudikamo bolje od mojih
kamenčića! — uzviknu Ivica te natrpa džepove koliko kod je moglo u njih stati.</span></p>

<p class="MsoNormal2"><span lang="HR">— I ja bih da štogod kući odnesem — reče
Marica, pa napuni svoju pregaču.</span></p>

<p class="MsoNormal2"><span lang="HR">— A sada put pod noge! — odluči Ivica. — Valja
nam što prije iz ove začarane šume.</span></p>

<p class="MsoNormal2"><span lang="HR">Išli su kakva dva sata i stigli do velike vode
što se razlila naokolo.</span></p>

<p class="MsoNormal2"><span lang="HR">— Ne vidim kako ćemo prijeko — reče Ivica. — Nigdje
ni brvna ni mosta.</span></p>

<p class="MsoNormal2"><span lang="HR">— Nema ni skele ni čamca — nadoveza Marica. — Ali
gledaj, ondje plovi bijela patka: zamolit ćemo je, pa će nas prevesti.</span></p>

<p class="MsoNormal2"><span lang="HR">I viknu onamo:</span></p>

<p class="Sonet"><span lang="HR">Patko, bijela patkice,<br class="calibre2"/>
evo brace, sekice:<br class="calibre2"/>
mosta nema da se ode,<br class="calibre2"/>
pomozi nam preko vode!</span></p>

<p class="MsoNormal2"><span lang="HR">Doplovi patkica do njihove obale, a nato
Ivica, sjedajući joj na leđa, zamoli:</span></p>

<p class="Sonet"><span lang="HR">Leđa svoja podmetni,<br class="calibre2"/>
onamo nas premetni.</span></p>

<p class="MsoNormal2"><span lang="HR">I pozva seku da i ona sjedne. Ali se Marica
usprotivi, ne htjede tako.</span></p>

<p class="MsoNormal2"><span lang="HR">— Ne, nikako oboje u jedan mah! — reče ona. — To
bi patkici bilo preteško. Neka nas preveze jedno po jedno.</span></p>

<p class="MsoNormal2"><span lang="HR">Ljubazna patkica učini tako, te njih dvoje
sretno preplovi preko vode. Na drugoj obali lijepo se pozdrave s patkom koja im
je pomogla, te nastave put šumom.</span></p>

<p class="MsoNormal2"><span lang="HR">Pošto su neko vrijeme tako išli, učini im se
šuma nekako poznatom, i što dalje, bivala im sve znanija, dok naposljetku u
daljini ne ugledaše očinsku kuću. Pobrzaše da što prije stignu svome domu i
napokon jurnuše u kuću te obisnuše ocu oko vrata. I on njih, sretan, izgrli,
jer bijaše tužan i žalostan sve otkad je djecu u šumi ostavio. Žena mu, njihova
maćeha, umrla dok su oni izbivali od kuće.</span></p>

<p class="MsoNormal2"><span lang="HR">Marica odveza pregaču te istrese što u njoj
imaše — zakotura se drago kamenje po podu, a nato Ivica isprazni džepove,
dragulji padali, jedna pregršt za drugom. Dođe tako kraj svakoj brizi i
nevolji, te djeca poživješe pokraj oca u samoj sreći i radosti.</span></p>

<p class="Sonet"><span lang="HR">I našoj je priči kraj,<br class="calibre2"/>
sve ti konac ima, znaj,<br class="calibre2"/>
oko konca mišić skače,<br class="calibre2"/>
ded poteci malo jače:<br class="calibre2"/>
možeš njega ti ulovit<br class="calibre2"/>
pa od krzna kapu skrojit.</span></p>

</div>

</body></html>
