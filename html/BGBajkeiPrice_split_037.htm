<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_36" class="calibre4"><a name="_Toc362253538" class="pcalibre pcalibre1 calibre1" id="_Toc362253538"></a><a name="_Toc342757872" class="pcalibre pcalibre1 calibre1" id="_Toc342757872"><span lang="HR" class="calibre1">DOKTOR
SVEZNADAR</span></a></h1>

<p class="MsoNormal2"><span lang="HR">Bio nekoć siromašan seljak po imenu Rak.
Jednog dana dovezao on u grad kola drva pa ih za dva talira prodao nekom
doktoru, odvjetniku. Pošto je seljaku isplatio tovar, sjede doktor za stol, jer
upravo bijaše pri ručku. Kad je seljak vidio kako se doktor lijepo gosti i
časti jelom i pilom, srce mu zaigra i ponese ga silna želja da i on bude
odvjetnik i doktor.</span></p>

<p class="MsoNormal2"><span lang="HR">Pošto je tako još časak ondje stajao,
naposljetku upita domaćina:</span></p>

<p class="MsoNormal2"><span lang="HR">— A bih li se kako i ja mogao zadoktoriti?</span></p>

<p class="MsoNormal2"><span lang="HR">— Bi, zašto ne bi — odgovori doktor. — To je
čas posla.</span></p>

<p class="MsoNormal2"><span lang="HR">— A što treba da uradim? — priupita seljak.</span></p>

<p class="MsoNormal2"><span lang="HR">— Najprije kupi sebi početnicu, onakvu što
sprijeda ima pijetla — uze ga doktor upućivati. — Drugo, prodaj i u novac
pretvori svoja dva vola i kola, pa kupi odjeću i ostalo što je potrebno za
đoktoriju. Treće, naruči ploču s natpisom: Doktor Sveznadar. Kad dobiješ takvu
ploču ili tablu, pribij je nad svoja kućna vrata.</span></p>

<p class="MsoNormal2"><span lang="HR">Seljak posluša i učini sve kako mu je rečeno.
Neko se vrijeme, ne baš mnogo, bavio svojom doktorijom, a onda se dogodi tc
neki veliki gospodin i bogatun bude okraden — ukrali mu sil ui novac.</span></p>

<p class="MsoNormal2"><span lang="HR">Saznao bogatun kako u tom i tom selu posluje
Doktor Sveznadar — taj će zacijelo znati kako je ispario novac. Bogatun naredi
da mu upregnu konja u laka kola, pa se odveze u ono selo. Ondje se raspita, te kad
pogodi na prava vrata, upita čovjeka:</span></p>

<p class="MsoNormal2"><span lang="HR">— Jeste li vi Doktor Sveznadar?</span></p>

<p class="MsoNormal2"><span lang="HR">— Da, ja sam — potvrdi onaj.</span></p>

<p class="MsoNormal2"><span lang="HR">Bogatun mu pripovjedi što je posrijedi, pa ga
pozva da krene s njime:</span></p>

<p class="MsoNormal2"><span lang="HR">— Hajte onda sa mnom, da otkrijete kradljivca
i pronađete ukradeni novac.</span></p>

<p class="MsoNormal2"><span lang="HR">— Dobro je — prihvati Sveznadar — ali treba da
sa mnom ide i Greta, moja žena.</span></p>

<p class="MsoNormal2"><span lang="HR">— U redu — pristade bogatun.</span></p>

<p class="MsoNormal2"><span lang="HR">I pusti ih oboje da se smjeste na njegovim
lakim kolima, i tako se njih troje odveze.</span></p>

<p class="MsoNormal2"><span lang="HR">Kad su prispjeli u gospodski dvor, stol ondje
već stajao prostrt. Doktor Sveznadar bio pozvan da najprije objeduje, a s njime
i Greta, njegova žena.</span></p>

<p class="MsoNormal2"><span lang="HR">Lijepo oni sjeli za stol u blagovaonici, a kad
se pojavi prvi sluga i donese zdjelu punu ukusna jela, seljak malko laktom
gurnu svoju ženu i reče:</span></p>

<p class="MsoNormal2"><span lang="HR">— Greta, evo prvoga!</span></p>

<p class="MsoNormal2"><span lang="HR">Mislio je i htio da kaže kako je to prvi sluga
i kako donosi prvo jelo, a sluga pomislio nešto drugo: uzeo on da se riječi
odnose na njega kao prvog kradljivca. Kako je to i bio, uplaši se, pa čim se
nađe vani, odmah upozori drugove:</span></p>

<p class="MsoNormal2"><span lang="HR">— Zlo nam se piše! Doktor sve zna! Rekao je da
sam ja prvi!</span></p>

<p class="MsoNormal2"><span lang="HR">Drugi se sluga nije usudio ući, ali mu ne
bijaše ni kud ni kamo, morađe u blagovaonicu.</span></p>

<p class="MsoNormal2"><span lang="HR">Kad je taj ušao sa svojom zdjelom, seljak i opet
gurnu svoju ženu i reče:</span></p>

<p class="MsoNormal2"><span lang="HR">— Greta, evo drugoga!</span></p>

<p class="MsoNormal2"><span lang="HR">I toga slugu uhvati strah, pa on brže-bolje
izmaknu iz dvorane</span></p>

<p class="MsoNormal2"><span lang="HR">Ni treći se sluga nije bolje proveo, jer je
seljak i tada gurnuo ženu i rekao:</span></p>

<p class="MsoNormal2"><span lang="HR">— Greta, ovo je treći!</span></p>

<p class="MsoNormal2"><span lang="HR">Četvrti sluga donese poklopljenu zdjelu, a
domaćin, da malo iskuša Doktora, reče mu neka pokaže svoje umijeće i neka
pogodi što je u zdjeli. A,bili u njoj rakovi.</span></p>

<p class="MsoNormal2"><span lang="HR">Seljak dobro promotri pokrivenu zdjelu, ali
nije znao što da kaže. Zavrnuo se u tijesnu, pa u neprilici teško uzdahnu i
promrsi:</span></p>

<p class="MsoNormal2"><span lang="HR">— Ah, jadna li mene, Raka!</span></p>

<p class="MsoNormal2"><span lang="HR">Kad je gospodar to čuo, zadovoljan uzviknu:</span></p>

<p class="MsoNormal2"><span lang="HR">— Doktor eto zna, pa će zacijelo znati i to u
koga je ukradeni novac.</span></p>

<p class="MsoNormal2"><span lang="HR">Slugu spopao golem strah, pa on žmirnu Doktoru
dajući mu znak da načas iziđe. Kad je izišao, vani mu sva četvorica priznaše da
su ukrali novac. Rekoše da će mu ga rado predati, i još mu obećaše lijepu
nagradu samo da ih ne oda, jer bi se inače loše proveli. Ujedno mu pokazaše
gdje je novac sakriven.</span></p>

<p class="MsoNormal2"><span lang="HR">Doktoru bijaše to dovoljno. Vroti se on u
dvoranu, sjede opet za stol te će domaćinu:</span></p>

<p class="MsoNormal2"><span lang="HR">— Gospodine, sada ću u ovoj svojoj knjizi
potražiti gdje je novac skriven.</span></p>

<p class="MsoNormal2"><span lang="HR">Peti se pak sluga zavukao u peć da čuje zna li
Doktor još više.</span></p>

<p class="MsoNormal2"><span lang="HR">A Doktor sjedio i prevrtao svoju početnicu,
listao po njoj tamo-amo, tražeći pijetla. Kako ga nije mogao odmah naći,
promrsi ljutito:</span></p>

<p class="MsoNormal2"><span lang="HR">— Znam da si unutri, moraš van!</span></p>

<p class="MsoNormal2"><span lang="HR">Sluga skriven u peći pomisli da to Doktor
njega spominje, pa uplašen skoči van i povika:</span></p>

<p class="MsoNormal2"><span lang="HR">— Taj čovjek sve zna!</span></p>

<p class="MsoNormal2"><span lang="HR">Doktor Sveznadar tada pokaza gospodaru gdje je
skriven novac, a nije odao tko je kradljivac. I od gospodara i od slugu dobio
je u nagradu mnogo novaca i postao čuven.</span></p>

</div>

</body></html>
