<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_9" class="calibre4"><a name="_Toc362253511" class="pcalibre pcalibre1 calibre1" id="_Toc362253511"><span lang="HR" class="calibre1">SNJEGULJICA I RUŽICA</span></a></h1>

<p class="MsoNormal2"><span lang="HR">Bila jednom siromašna udovica što je živjela u
kolibi na osami. Pred kolibom bujao vrt, a u vrtu rasla dva ružina grma: jedan
nosio bijele ruže, a drugi crvene. Imala udovica dvoje djece, dvije krasne
djevojčice; jedna bila poput cvjetova jednog grma, a druga nalik na cvjetove
drugoga, pa im majka dala ime Snjeguljica i Ružica.</span></p>

<p class="MsoNormal2"><span lang="HR">Obje ih krasila čednost i dobrota, marljivost
i poslušnost, jedva bi se još takve dvije našle na svijetu. I ćud im slična,
samo što Snjeguljica bijaše tiša i nježnija od Ružice, koja je radije trčala po
livadama i poljima, brala cvijeće i hvatala leptire, dok je Snjeguljica ostajala
pokraj majke i pomagala joj u kućnim poslovima, ili joj pak naglas štogod
čitala, kad bi završila rad.</span></p>

<p class="MsoNormal2"><span lang="HR">Voljele se sestre nježno, iskreno, i često bi
zajedno odlazile u šetnju držeći se za ruke. Kad bi Snjeguljica rekla: »Nikad
se nećemo razdvajati«, Ružica bi prihvatila: »Dokle god živimo!« A majka bi
dodala: »Što jedna ima, neka uvijek s drugom dijeli!«</span></p>

<p class="MsoNormal2"><span lang="HR">Išle su šumom same i brale jagode, i nijedna
im životinja nije nikakvo zlo smjerala, nego su sve povjerljivo dolazile k
njima: zeko griskao list kupusa iz njihovih ruku, srna mirno pasla kraj njih,
jelen veselo skakao </span><span lang="HR">onuda, ptice oko njih živahno lepršale
s grane na granu, pratile ih vedrim pjesmicama i zvonkim cvrkutom. Nikad ih
nije nikakva nevolja pogodila. Kad bi ih noć zatekla u šumi, legle bi jedna kraj
druge na mahovinu i slatko spavale dok ne bi jutro svanulo. Majka je znala gdje
su, i nije se uznemirivala.</span></p>

<p class="MsoNormal2"><span lang="HR">Jednom, kad su tako noćile u šumi, probudiše
se u cik zore te opaziše kako kraj njih sjedi, kao da bdi, prekrasno stvorenje odjeveno
u bjelinu, u sjajno ruho. Kad vidje da su budne, ono tiho ustade, ljubazno ih
pogleda i nestade u šumi ne izustivši ni riječi. Kad se sestre obazreše oko
sebe, vidješe da su spavale na rubu duboka ponora, i zacijelo bi se strovalile
u nj da su samo još korak - dva dalje pokročile u tami. Pripovjediše to majci,
a nato im ona objasni kako je ono očito bio anđeo čuvar što čuva dobru djecu.</span></p>

<p class="MsoNormal2"><span lang="HR">Snjeguljica i Ružica držale svoju kolibu u
takvu redu i čistoći da bijaše milina zaviriti u nju. Ružica se ljeti brinula
za skromni dom, i svakog bi jutra, prije nego što se majka probudi, stavila
pred postelju stručak cvijeća, a nikad nije nedostajalo ruža sa svakog grma.
Snjeguljica bi zimi ložila vatru i vješala kotlić nad ognjište.</span></p>

<p class="MsoNormal2"><span lang="HR">Kotlić bio od mjedi, ali se, onako očišćen,
sjao kao zlato. Uvečer, kad bi praminjale snježne pahulje, rekla bi majka:
»Hajde, Snjeguljice, zasuni vrata.« I tada bi sjele kraj ognjišta, majka bi
dohvatila naočari te naglas čitala iz debele knjige, a djevojke slušale i
prele. Do nogu im ležalo janješce, a za njima, na prečki, drijemala bijela
grlica držeći glavu pod krilom.</span></p>

<p class="MsoNormal2"><span lang="HR">Dok su jedne večeri tako okupljene sjedile
kraj ognjišta, oču se kucanje na vratima: bijaše kao da kakav namjernik želi
ući.</span></p>

<p class="MsoNormal2"><span lang="HR">— Hajde, Ružice, otvori — reče majka. — Zacijelo
kakav putnik traži noćište.</span></p>

<p class="MsoNormal2"><span lang="HR">Ružica povuče zasun i otvori vrata. Mislila je
da će vidjeti kakva siromaha, ali — kojeg li iznenađenja! — na vratima se
pojavi medvjed, mrk i golem. Ružica, kad pred sobom ugleda onu mrku glavurdu,
vrisnu od straha i odskoči natrag. Janje zableja, grlica zalepeta krilima te </span><span lang="HR">uzletje, a Snjeguljica se sakri za majčinu postelju. Medvjed pak
progovori i reče:</span></p>

<p class="MsoNormal2"><span lang="HR">—</span><span lang="HR"> Ne bojte se, nikakvo
vam zlo neću učiniti. Evo sam napol mrtav od studeni, i samo dođoh da se malko
ugrijem.</span></p>

<p class="MsoNormal2"><span lang="HR">— Uđi onda, jadni medo — samilosno će majka. —
Lezi kraj vatre, ali pazi da ne oprljiš svoje lijepo krzno.</span></p>

<p class="MsoNormal2"><span lang="HR">Zatim zovnu svoje kćeri.</span></p>

<p class="MsoNormal2"><span lang="HR">— Snjeguljice! Ružice! Dođite, ne bojte se,
ništa vam neće ovaj mirni medo.</span></p>

<p class="MsoNormal2"><span lang="HR">Djevojke iziđu iz zaklona te se vrate
ognjištu; polako pri</span><span lang="HR">đ</span><span lang="HR">e i janje, a potom
doleprša i grlica: više se nisu bojali.</span></p>

<p class="MsoNormal2"><span lang="HR">— Hajde, djeco, otresite mi malko snijeg sa
krzna — zamoli ih medo.</span></p>

<p class="MsoNormal2"><span lang="HR">Djevojke dohvate metlu te mu uzmu čistiti
krzno. Medo se opružio kraj ognjišta i zadovoljno brundao, bijaše mu ugodno.
Domala se sprijateljiše s njime: provlačile su prste kroz njegovo krzno,
čupkale ga, naslanjale se na nj, a medo strpljivo podnosio, godilo mu. Kad bi
zabrundao, one se smijale. Ali kad bi pretjerale, samo bi promumljao:</span></p>

<p class="Sonet"><span lang="HR">Snjeguljice, Ružice,<br class="calibre2"/>
vragolasta dječice,<br class="calibre2"/>
nemojte me gaziti,<br class="calibre2"/>
prosca treba paziti.</span></p>

<p class="MsoNormal2"><span lang="HR">Kad je došlo vrijeme počinku, sestre odoše u
postelju, a majka reče medvjedu:</span></p>

<p class="MsoNormal2"><span lang="HR">— Ti, medo, ostani tu, kraj ognjšta: tu si
zaštićen od studeni i nevremena.</span></p>

<p class="MsoNormal2"><span lang="HR">Kad je objutrilo, sestre puste medvjeda van, a
on mirno odgega po snijegu u šumu.</span></p>

<p class="MsoNormal2"><span lang="HR">Otada je medvjed svake večeri dolazio u isto
doba: lijegao je kraj ognjišta i puštao da se djevojke s njime igraju po miloj
volji. A one se na nj toliko privikle da i nisu namicale zasun na vratima sve
dok ne bi stigao gost u mrkom krznu.</span></p>

<p class="MsoNormal2"><span lang="HR">Jednog dana kad je granulo proljeće i vani sve
ozelenjelo, reče medvjed Snjeguljici:</span></p>

<p class="MsoNormal2"><span lang="HR">— Valja mi sad otići, i sve se ljeto ne smijem
vratiti.</span></p>

<p class="MsoNormal2"><span lang="HR">— A kamo ćeš, dragi medo? — upita Snjeguljica.</span></p>

<p class="MsoNormal2"><span lang="HR">— Valja mi u šumu da čuvam svoje blago od zlih
patuljaka. Zimi, dok je zemlja smrznuta i tvrda, moraju oni boraviti dolje,
nije im lako prodrijeti van iz podzemnih nastana. Ali sada, kad je sunce
otopilo led i zemlju ogrijalo, i kad je tlo meko, probijaju oni izlaze i
prohode, pa švrljaju naokolo i kradu. I što jednom njihove ruke dohvate i
njihove pećine sakriju, to više nikad ne izlazi na sunce.</span></p>

<p class="MsoNormal2"><span lang="HR">Snjeguljica se ožalostila zbog rastanka. Kad
je otvorila vrata i medo odlazio, zape on malko krznom o kvaku, te ga zadera, a
Snjeguljici se učini da je onuda zlato prosjalo; ali nije bila sigurna da je
baš tako. Medvjed brzo odgega naprijed, i naskoro ga nestade među drvećem.</span></p>

<p class="MsoNormal2"><span lang="HR">Pošto izminu neko vrijeme majka posla kćeri u
šumu da sakupe suharaka za vatru. Dok su tako prolazile šumom, naiđu na veliko
stablo: leži ono na zemlji, obaljeno, a sve se nešto oko njega koprca i
skakuće, sad gore, sad dolje. Nisu mogle razabrati što je posrijedi. Pokročiše
još naprijed i vidješe da je to patuljak: lice mu uvelo i smežurano kao kora na
onome starom drvetu, a brada mu bijela bjelcata, cio lakat duga. Vršak brade
zapao mu u procijep te ondje ostao ukliješten, mališ skakuće s jedne strane na
drugu, baš kao psić na uzici, ne znajući kako da se iskobelja.</span></p>

<p class="MsoNormal2"><span lang="HR">Kad vidje djevojke, izvali u njih crvene
vatrene oči te viknu:</span></p>

<p class="MsoNormal2"><span lang="HR">— Što ste tu stale te blejite kao tele u
šarena vrata! Zar ne znate u pomoć priskočiti?</span></p>

<p class="MsoNormal2"><span lang="HR">— A što si to uradio, maleni? — upita Ružica.</span></p>

<p class="MsoNormal2"><span lang="HR">— Glupa radoznala gusko! — odvrnu patuljak. — Htio
sam iscijepati ovo obaljeno stablo da u kuhinji imam usitnjenih drva i
triješća. Jer od debelih klada i panjeva odmah zagori ono malo jela što je nama
potrebno: mi ne žderemo komadine kao što ih ždere vaš prosti i proždrljivi
narod. A evo što je bilo: već mi se posrećilo da dobro zacijepim klin u
procijep, i sve bi lijepo prošlo da prokleto drvo nije žilavo: klin odjednom iskliznuo,
procijep se učas stisnuo, te ne stigoh izvući svoju lijepu bradu, što je, evo,
u nj zapala; ostala je prištinuta, pa ne mogu nikamo s ovog mjesta. A vi, glupe
guske, zar ne znate ništa drugo nego se smijati! Uh, što ste odurne,
bučoglavke!</span></p>

<p class="MsoNormal2"><span lang="HR">Djevojke upele da mu pomognu iz nevolje, ali
koliko god upinjale, ne mogoše mu osloboditi bradu: drvo ju čvrsto prištinulo,
ni makac iz procijepa.</span></p>

<p class="MsoNormal2"><span lang="HR">— Da idem i dozovem ljude? — reče Ružica.</span></p>

<p class="MsoNormal2"><span lang="HR">— Glupačo! — obrecnu se patuljak na nju. Čemu
odmah zvati ljude? I vas dviju već mi je uvrh glave! Ne znate li ništa
pametnije?</span></p>

<p class="MsoNormal2"><span lang="HR">— Samo malko strpljenja — prekori ga
Snjeguljica — već ću ti pomoći.</span></p>

<p class="MsoNormal2"><span lang="HR">I to rekavši, izvuče iz džepa nožice te mu
odreza prištinuti vršak brade. Kad patuljak vidje da je slobodan, odmah segnu
za vrećom punom zlata što bijaše skrivena među korijenjem obaljenog stabla,
izvuče je odande, baci je na pleća i zagun</span><span lang="HR">đ</span><span lang="HR">a:</span></p>

<p class="MsoNormal2"><span lang="HR">— Prostače! Odrezati mi bradu, moj ponos! Đavo
vam platio!</span></p>

<p class="MsoNormal2"><span lang="HR">I, uvijajući nogama pod težinom pune vreće,
krenu odande, a njih dvije i ne pogleda.</span></p>

<p class="MsoNormal2"><span lang="HR">Snjeguljica i Ružica nakon nekog vremena odu na
rijeku da napecaju ribe za ručak. Kad su došle do vode, ugledaju nešto nalik na
velika skakavca: skakuće prema rijeci, bijaše kao da kani u vodu skočiti. Otrče
njih dvije onamo i nađu znanca, patuljka s kusatom bradom.</span></p>

<p class="MsoNormal2"><span lang="HR">— Kamo si to namjerio? — upita ga Ružica. — Nisi
valjda namjerio u vodu skočiti?</span></p>

<p class="MsoNormal2"><span lang="HR">— Nisam takav luđak! — odvrnu patuljak. — Zar ne
vidite da me ova prokleta riba u vodu vuče?</span></p>

<p class="MsoNormal2"><span lang="HR">Č</span><span lang="HR">ovuljak, naime, pecao
ribu, pa mu vjetar zapleo bradu za povraz, a kako mu se na udicu uhvatila
povelika riba, počela ona trzati i potezati. Upinjao patuljak sve snage ne bi
li ribu izvukao, hvatao se trske i raslinja, ali mu je slabo pomoglo: morao je
poigravati kako je riba vukla, i umalo što lovina nije slabašnog lovca odvukla
u vodu. Djevojke su stigle u pravi čas; prihvatiše ga i pokušaše odmrsiti mu
bradu, ali uzalud: brada i povraz vraški se zamrsili. Ne preosta drugo nego
opet posegnuti za n</span><span lang="HR">ô</span><span lang="HR">žicama i dio
brade odrezati: sad mu ostade dobrano potkresana.</span></p>

<p class="MsoNormal2"><span lang="HR">Kad patuljak vidje da mu je brada ponovno
skraćena, razljuti se i viknu na njih:</span></p>

<p class="MsoNormal2"><span lang="HR">— Proklete guske! Zar da mi tako unakazite
lice? Nije vam bilo dovoljno što ste mi neki dan odrezale vršak brade, nego me sad
prikratiste za najbolji dio! Kako ću ovakav svojima pred oči? Idite dođavola i
neka vam otpadnu potplati na cipelama!</span></p>

<p class="MsoNormal2"><span lang="HR">Pošto je tako istresao ljutinu, izvuče vreću
bisera što bijaše sakrivena u šašu te ode odande ne rekavši više ni riječi.
Učas ga nestade za velikom stijenom.</span></p>

<p class="MsoNormal2"><span lang="HR">Dogodilo se da je malo zatim majka poslala kćeri
u grad da kupe konca, igala i vrpca. Put ih vodio preko pustopoljine po kojoj
bijaše rasuto golemo kamenje. Dok su onuda išle, vidješe kako nebom u širokim
krugovima kruži orao i sve se niže spušta, dok se naposljetku ne ustremi na
nešto za velikom stijenom. U isti tren čuše vrisak te pohitješe onamo. Uplašene
vidješe kako je orao pandžama ščepao njihova mrzovoljnog znanca, patuljka
potkresane brade, i samo što ga nije odnio.</span></p>

<p class="MsoNormal2"><span lang="HR">Samilosne djevojke odmah prihvatiše čovuljka,
pa potegni - povuci, dok ga orao napokon ne ispusti. Kad se patuljak pribrao od
straha, izdera se na njih svojim kriještavim glasom:</span></p>

<p class="MsoNormal2"><span lang="HR">— Zar niste mogle bolje paziti nego me tako
nemilo za kaput potezati da se sav poderao! Nespretne i nezgrapne guske!</span></p>

<p class="MsoNormal2"><span lang="HR">I pošto je istresao svoje, zgrabi vreću
nabijenu dragim kamenjem i nestade među stijenama.</span></p>

<p class="MsoNormal2"><span lang="HR">Djevojke se već navikle na njegovu
nezahvalnost, pa i nisu marile. Nastaviše one put u grad za svojim poslom.</span></p>

<p class="MsoNormal2"><span lang="HR">Kad na povratku opet bijahu na pustopoljini,
zatekoše patuljka kako iz vreće istresa drago kamenje na omalenoj čistini:
ispraznio je vreću ne pomišljajući da bi tkogod u taj kasni sat tuda naišao.
Sunce na smiraju obasjavalo dragulje, a oni blistali i svjetlucali u svim
bojama. Djevojke zastale i gledale.</span></p>

<p class="MsoNormal2"><span lang="HR">— Što ste izvalile te svoje glupe oči i tu
zjake prodajete! — izdera se patuljak na njih kad ih opazi.</span></p>

<p class="MsoNormal2"><span lang="HR">Sivo mu, pepeljasto lice pocrvenjelo, sav se
zajapurio od bijesa. Baš je zaustio da nastavi grdnju, ali se odjednom začuje
brundanje: golem, mrk medvjed dogega se iz šume. Patuljak se uplaši i skoči, u
namjeri da umakne odande. Htjede on podbrusiti pete, ali bijaše kasno: nije
više mogao dospjeti do svoga skrovišta, medvjed ga zaskočio.</span></p>

<p class="MsoNormal2"><span lang="HR">— Poštedi mi život, dragi medo — zavajka
patuljak, dršćući od straha. — Pusti me, pa evo ti sve moje blago. Gledaj ove
puste dragulje, vidi koliko ih ima! Nemoj me ubiti! Što će ti ovakav malen i neznatan
zalogaj kao što sam ja? Nećeš me ni osjetiti među zubima. Eto ti ovih dviju
djevojaka, to su zalogaji! Tuste su kao mlade prepelice, one će ti bolje
prijati.</span></p>

<p class="MsoNormal2"><span lang="HR">Medvjed nije mario za čepljuskanje zlobnoga
patuljka, nego tu opaku grdobu jednim jedinim udarcem šape prignječi na tlo, i
zlotvor se više ne maknu.</span></p>

<p class="MsoNormal2"><span lang="HR">Djevojke nàdale u bijeg, ali ih medvjed uze
zvati:</span></p>

<p class="MsoNormal2"><span lang="HR">— Snjeguljice, Ružice, ne bojte se! Čekajte, i
ja ću s vama!</span></p>

<p class="MsoNormal2"><span lang="HR">Prepoznavši glas mede štono se grijao kraj
njihova ognjišta, djevojke stadoše. Kad on priđe njima, spade s njega medvjeđe
krzno, i pojavi se krasan momak u ruhu zlatom protkanu.</span></p>

<p class="MsoNormal2"><span lang="HR">— Ja sam kraljević — reče. — Opaki patuljak
ugrabio mi blago, ukleo me i začarao, te sam kao divlji medvjed morao lutati
šumama dok me njegova smrt ne oslobodi. Sad je dobio što je zaslužio.</span></p>

<p class="MsoNormal2"><span lang="HR">Snjeguljica se vjenča s kraljevićem, a Ružica
s njegovim bratom, i podijele oni među sobom golemo blago što ga je patuljak
zgrnuo u svoje skrovište. Stara je majka još mnoge godine živjela u miru i
sreći kod svoje djece. Prenijela je i presadila ona dva ružina grma: rasli su
pod njezinim prozorom i svake godine cvali najljepšim ružama, bijelim i
crvenim.</span></p>

</div>

</body></html>
