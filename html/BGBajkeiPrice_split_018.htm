<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_17" class="calibre4"><a name="_Toc362253519" class="pcalibre pcalibre1 calibre1" id="_Toc362253519"></a><a name="_Toc342757853" class="pcalibre pcalibre1 calibre1" id="_Toc342757853"><span lang="HR" class="calibre1">VUK I
JARIĆI</span></a></h1>

<p class="MsoNormal2"><span lang="HR">Ono vam nekoć bila stara koza što je imala
sedmero jaradi, a voljela ih kao što već majka voli svoju djecu. Jednog dana
spremila se da opet ide u šumu po brst, za hranu svojim jarićima. Okupila ona
njih sve sedmero te im rekla:</span></p>

<p class="MsoNormal2"><span lang="HR">— Draga djeco, ja ću, evo, u šumu, a vi se
dobro u pamet uzmite: nikome ne otvarajte, i čuvajte se vuka, jer uđe li vam u
kuću, sve će vas redom izjesti, zajedno s kožom i kostima. Taj vam se zlikovac
umije pretvarati i još kako, ali ćete ga odmah prepoznati po njegovu hrapavom
glasu i po crnim šapama.</span></p>

<p class="MsoNormal2"><span lang="HR">Jarići joj na to uzvratiše:</span></p>

<p class="MsoNormal2"><span lang="HR">— Budi bez brige, draga majko, već ćemo se mi
čuvati i dobro ćemo paziti: možeš mirno ići.</span></p>

<p class="MsoNormal2"><span lang="HR">Stara nato zameketa, dohvati torbu i mirno se
zaputi od kuće.</span></p>

<p class="MsoNormal2"><span lang="HR">Nije dugo potrajalo kadli se oču kucanje na
kućnim vratima, a nekakav glas zazva:</span></p>

<p class="MsoNormal2"><span lang="HR">— Otvorite, dječice, evo vam majka svakomu
nešto donijela!</span></p>

<p class="MsoNormal2"><span lang="HR">Ali jarići po hrapavom glasu prepoznaše vuka:</span></p>

<p class="MsoNormal2"><span lang="HR">— Ne otvaramo! — odazvaše se oni. — Nisi ti
naša majka, u nje je mekan i mio glas, a u tebe hrapav i nemio: ti si vuk!</span></p>

<p class="MsoNormal2"><span lang="HR">Vuk tada ode u sitničariju i kupi povelik ulomak
krede te ga proguta — da omekša hrapavi svoj glas. Zatim se vrati i pokuca
jarićima na vrata:</span></p>

<p class="MsoNormal2"><span lang="HR">— Otvorite, draga djeco! — zazva on izvana
novim, mekšim glasom. — Evo vam se majka vratila i svakome mališanu štogod
donijela.</span></p>

<p class="MsoNormal2"><span lang="HR">Ali vuk nije bio smotren, nego se zaboravio pa
na prozorski podboj stavio svoju crnu šapu. Vidjela to djeca i vuku doviknula:</span></p>

<p class="MsoNormal2"><span lang="HR">— Ne, ne otvaramo! U majke nam nisu papci ni
noge tako crne kao što su tvoje šape: odlazi, ti si vuk!</span></p>

<p class="MsoNormal2"><span lang="HR">Onda vuk pobrza pekaru te ga zamoli,
uzdahnuvši:</span></p>

<p class="MsoNormal2"><span lang="HR">— Evo sam povrijedio šapu, premaži mi je
tijestom! A kad mu je pekar premazao šapu, pohitje vuk mlinaru i reče:</span></p>

<p class="MsoNormal2"><span lang="HR">— Pospi mi šapu bijelim brašnom!</span></p>

<p class="MsoNormal2"><span lang="HR">Mlinar pak pomisli:</span></p>

<p class="MsoNormal2"><span lang="HR">»Vuk je to namjerio nekoga prelástiti.«</span></p>

<p class="MsoNormal2"><span lang="HR">I odbi učiniti vuku po želji. Ali mu vuk oštro
zaprijeti:</span></p>

<p class="MsoNormal2"><span lang="HR">— Ne učiniš li kako kažem, razderat ću te i
proždrijeti!</span></p>

<p class="MsoNormal2"><span lang="HR">Prepao se mlinar pa mu šapu obijelio. Što
ćemo, takvi su vam već ljudi.</span></p>

<p class="MsoNormal2"><span lang="HR">Zlotvor sada i treći put ode jarićima na
vrata, pokuca i zazva meko:</span></p>

<p class="MsoNormal2"><span lang="HR">— Otvorite mi, djeco, evo vam se draga majčica
vratila i svakome vam nešto iz šume donijela.</span></p>

<p class="MsoNormal2"><span lang="HR">Ali mu jarići iznutra doviknuše:</span></p>

<p class="MsoNormal2"><span lang="HR">— Najprije nam pokaži svoju nogu, da se
uvjerimo jesi li ti naša draga majčica!</span></p>

<p class="MsoNormal2"><span lang="HR">Vuk tada pruži šapu na prozorski podboj, pa
kad jarići vidješe da je bijela, povjerovaše da je sve istina što vuk govori:
otvoriše oni vrata, a to unutra upade lukavi vuk.</span></p>

<p class="MsoNormal2"><span lang="HR">Uplašili se jarići pa se kojekuda razbježali i
posakrivali. Jedno šmugnu pod stol, drugo uskoči u postelju, treće se zavuče u
peć, četvrto otrča u kuhinju, peto se sakri u ormar, šesto pod umivaonik, a
sedmo, najmlađe, u ormarić zidne ure. Ali ih vuk sve nađe i sve ih bez
okolišanja redom potrpa u svoje ralje i proguta — sve osim najmla</span><span lang="HR">đ</span><span lang="HR">ega, onoga u ormariću zidne ure: njega jedinog
nije našao.</span></p>

<p class="MsoNormal2"><span lang="HR">Pošto se vuk tako nažderao i glad utolio,
odbahulja van na zelenu livadu i leže pod jedno drvo, i tu zaspa kao zaklan.</span></p>

<p class="MsoNormal2"><span lang="HR">Nedugo poslije toga strašnog događaja majka
nesretne jaradi vratila se iz šume kući. Možete zamisliti njezino iznenađenje i
njezinu prepast kad je vidjela kućna vrata širom otvorena, a u kući strašan
nered! Sve unutri isprevrtano, stol, stolice i klupe sve preturene, praonik u
samim rbinama, pokrivači i jastuci razbacani, postelja sva razbucana...</span></p>

<p class="MsoNormal2"><span lang="HR">Kad se majka - koza malko pribrala od strave i
prepasti, okrenu dozivati i tražiti svoju djecu, ali nigdje nijednoga. Zvala ih
ona redom po imenu, ali joj se nijedno ne odazva. Tek kad zazva najmlađe, javi
se sitan glasić:</span></p>

<p class="MsoNormal2"><span lang="HR">— Evo me, draga majčice, ovdje sam, u
ormariću.</span></p>

<p class="MsoNormal2"><span lang="HR">Ona tada izvuče jare mezimče iz njegova
skrovišta, a ono joj pripovjedi kako je u kuću upao vuk i svu ostalu jarad
požderao. Možeš zamisliti koliko se majka ucviljela i koliko je plakala za
svojom jadnom dječicom.</span></p>

<p class="MsoNormal2"><span lang="HR">Naposljetku u svojoj teškoj tuzi i žalosti
majka - koza iziđe iz kuće, a uz bok joj kaskalo najmlađe jare. Kad je izbila
na livadu, ugleda vuka gdje se izvalio pod drvetom i hrče da mu sve granje
podrhtava nad glavom. Promotri ga ona sa svih strana te opazi kako mu se u
natrpanom trbuhu nešto miče i praćaka.</span></p>

<p class="MsoNormal2"><span lang="HR">»Bože mili«, pomisli ona, »jesu li to moja
jadna djeca što ih je opaki vuk proždro za večeru? Jesu li to još živa?«</span></p>

<p class="MsoNormal2"><span lang="HR">Nato jare mezimče morade brže bolje kući po
škare, iglu i konac, pa kad je sve donijelo, pohitje stara da nemani raspori
mješinu. I gle, tek što je malko zaparala vučju trbušinu, već jedno jare
promoli glavu. Zareza ona dalje, rez-rez, a to sve šestero jaradi poiskaka van
jedno za drugim: sva jarad još bijaše na životu, svi jarići neozlijeđeni, jer
ih opaka zvijer u svojoj pohlepi i halapljivosti bijaše proždrla čitave.</span></p>

<p class="MsoNormal2"><span lang="HR">Kolike li sada radosti svima! Svima osim
čudovišnoj nemani! Kako li jarići obigravahu oko majke, kako li je milovahu!
Skakali su i pocupkivali kao krojač kad slavi svadbu.</span></p>

<p class="MsoNormal2"><span lang="HR">— A sada idite — reče im majka — pa mi
donesite krupnog kamenja, da njime napunimo trbušinu opakoj nemani dok još
spava!</span></p>

<p class="MsoNormal2"><span lang="HR">Pobrzaše jarići, njih sedmero, nanesoše
kamenja i natrpaše vuku trbuh koliko je god moglo stati. Nato mu stara brzo
zaši mješinu, tako brzo da vuk nije ništa osjetio niti se maknuo.</span></p>

<p class="MsoNormal2"><span lang="HR">Kad se naposljetku ispavao te istreptao drijem
iz očiju, vuk ustade, a kako ga je od kamenja u trbuhu morila silna žeđ, uputi
se ka studencu da se vode </span><span lang="HR">napije. Dok je išao, kamenje u
njegovu trbuhu udaralo jedno o drugo i klopotalo, te će vuk ljutito:</span></p>

<p class="Sonet"><span lang="HR">Što mi burag blob – bloboće<br class="calibre2"/>
kad na vodu valja ići?<br class="calibre2"/>
Neće biti baš jarići:<br class="calibre2"/>
to kamenje klop - klopoće.</span></p>

<p class="MsoNormal2"><span lang="HR">Kad je došao do studenca, naže se da pije, ali
ga teško kamenje povuče u vodu, i tako se on jadno uduši.</span></p>

<p class="MsoNormal2"><span lang="HR">Vidjeli to jarići pa dotrčali i povikali:</span></p>

<p class="MsoNormal2"><span lang="HR">— Vuk je mrtav! Udušio se! Crkô!</span></p>

<p class="MsoNormal2"><span lang="HR">I od radosti sa svojom majkom zaigraše oko
studenca.</span></p>

</div>

</body></html>
