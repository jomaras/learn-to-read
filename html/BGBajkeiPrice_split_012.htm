<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_11" class="calibre4"><a name="_Toc362253513" class="pcalibre pcalibre1 calibre1" id="_Toc362253513"></a><a name="_Toc342757847" class="pcalibre pcalibre1 calibre1" id="_Toc342757847"><span lang="HR" class="calibre1">KRALJEVNA
– GUŠČARICA</span></a></h1>

<p class="MsoNormal2"><span lang="HR">Nekoć vam živjela kraljica što je obudovjela i
zašla u godine: muž joj poodavno umro, a za njim joj ostala lijepa kći
jedinica. Kad je kći poodrasla, obeća je majka kraljeviću iz kraljevine podalje
odande. Kad je došlo vrijeme da se njih dvoje uzmu i kad je trebalo da djevojka
otputuje u tuđinu, majka dade kćeri svakojaka nakita, zlata i srebra, pehara i
drugih dragocjenosti — ukratko, opremi je svim onim što ide u ženinstvo ili
miraz jednoj kraljevskoj zaručnici, jer je majka od srca voljela svoje dijete.</span></p>

<p class="MsoNormal2"><span lang="HR">Još je mati pridijelila kćeri jednu svoju
dvorkinju, sobaricu, da joj bude družbenicom i pratiljom na putu i da zaručnicu
preda zaručniku, a jedna je i druga dobila konja za put: konj mlade kraljevne
zvao se Falada i mogao je govoriti.</span></p>

<p class="MsoNormal2"><span lang="HR">Kad je došao čas rastanka, stara se majka
navrati u svoju ložnicu, uze nožić i njime zareza prst tako da je krvlju
prokapao te pusti da tri kapi krvi kapnu na bijeli rupčić što ga bijaše pod
prst podmetnula. Nato rupčić dade kćeri, govoreći:</span></p>

<p class="MsoNormal2"><span lang="HR">— Čuvaj ga, drago dijete, trebat će ti na
putu.</span></p>

<p class="MsoNormal2"><span lang="HR">I tako se majka i kći pozdraviše — tužan im
rastanak. Kraljevna spremi rupčić u njedra, uzjaha konja i krenu svome
zaručniku.</span></p>

<p class="MsoNormal2"><span lang="HR">Pošto je s pratiljom neko vrijeme jahala i
prevalila dio puta, kraljevna osjeti jaku žeđ te će djevojci kraj sebe:</span></p>

<p class="MsoNormal2"><span lang="HR">— Sjaši pa mi u pehar što ga za me nosiš
zahiti vode na potoku, ožednjela sam!</span></p>

<p class="MsoNormal2"><span lang="HR">— Ako ste žedni — odvrnu dvorkinja — sjašite
sami, nagnite se nad potok i pijte, ne želim biti vaša sluškinja!</span></p>

<p class="MsoNormal2"><span lang="HR">Kako bijaše jako žedna, kraljevna sjaha,
nadnese se nad vodu u potoku te poče piti, a nije smjela iz zlatnog pehara.
Zatim joj se ote uzdah: »Ah, Bože!« a nato tri kapi krvi na njezinu bijelom
rupčiću šapnuše: »Da ti majka zna, srce bi joj u grudima prepuklo.« Ali
kraljevska zaručnica bila smjerna i nije ništa rekla, nego je opet uzjahala
svoga konja.</span></p>

<p class="MsoNormal2"><span lang="HR">Jahale njih dvije koju milju dalje, ali dan
privrućio, sunce prižeglo, i kraljevna ubrzo opet ožednje. Kad su izbile na
rijeku, kraljevna još jednom reče dvorkinji:</span></p>

<p class="MsoNormal2"><span lang="HR">— Sjaši i daj mi da pijem iz svoga zlatnog
pehara!</span></p>

<p class="MsoNormal2"><span lang="HR">Zaboravila ona sve prijašnje opake riječi. Ali
dvorkinja odgovori još nabusitije:</span></p>

<p class="MsoNormal2"><span lang="HR">— Hoćete li piti, idite sami na rijeku, ne
želim biti vaša sluškinja!</span></p>

<p class="MsoNormal2"><span lang="HR">Kraljevna, vrlo žedna, sjaha s konja, leže do
vode i zaplaka: »Ah, Bože.« A kaplje krvi na rupčiću šapnuše: »Da ti majka zna,
srce bi joj u grudima prepuklo.«</span></p>

<p class="MsoNormal2"><span lang="HR">Dok se kraljevna tako nadnosila nad vodu i žeđ
gasila, ispade joj iz njedara rupčić sa tri kapi krvi te otplovi s vodenom
strujom, a ona u svome jadu ništa i ne opazi.</span></p>

<p class="MsoNormal2"><span lang="HR">Dvorkinja je pak sve vidjela i silno se
obradovala što je tako stekla moć nad kraljevskom zaručnicom: time što je
kraljevna izgubila rupčić s onim kapljicama krvi na njemu, postala je slaba i
nemoćna.</span></p>

<p class="MsoNormal2"><span lang="HR">Kad je kraljevna namjerila da opet uzjaše na
svoga konja, na Faladu, reče joj dvorkinja:</span></p>

<p class="MsoNormal2"><span lang="HR">— Na Faladi ću ja jahati, a ti ćeš na mome
kljusetu!</span></p>

<p class="MsoNormal2"><span lang="HR">Kraljevna se morala pomiriti i s tom nevoljom.</span></p>

<p class="MsoNormal2"><span lang="HR">Zatim joj dvorkinja oštrim riječima zapovjedi
da sa sebe svuče kraljevsko ruho i da se odjene u njezino loše, a na kraju se
kraljevna morala pod nebom zakleti da nikomu na kraljevskim dvorima, kad onamo
dođu, neće o tome ni riječi izustiti: prekrši li zakletvu pa oda što se
dogodilo, ona će joj, dvorkinja, smjesta život uzeti.</span></p>

<p class="MsoNormal2"><span lang="HR">Ustrašena, kraljevna svečano obeća da će
šutjeti. Ali je Falada sve vidio i sve upamtio.</span></p>

<p class="MsoNormal2"><span lang="HR">Sad dvorkinja uzjaha na Faladu, a prava
zaručnica na kljuse, i tako njih dvije krenuše dalje i najposlije stigoše na
kraljevske dvore.</span></p>

<p class="MsoNormal2"><span lang="HR">Na dvorima svi se radovali njihovu dolasku, a
kraljević iziđe pred njih te pomože dvorkinji da sjaše, misleći da je to
njegova mlada. Nju zatim povedoše uza stepenice u kraljevske dvore, a prava
kraljevna morade ostati dolje.</span></p>

<p class="MsoNormal2"><span lang="HR">Stari kralj pogledao s prozora dolje i vidio
djevojku gdje stoji na dvorištu; opazio je kako je nježna i lijepa te odmah
tobožnju zaručnicu upitao kakva je to djevojka došla s njome, a sada stoji
dolje na dvorištu.</span></p>

<p class="MsoNormal2"><span lang="HR">—</span><span lang="HR"> Tko je ta djevojka? — upita
kralj na kraju.</span></p>

<p class="MsoNormal2"><span lang="HR">— Naišla sam na nju na putu pa ju uzela da mi
bude društvo — odgovori lažna zaručnica. — Dajte sluškinji kakav posao, da ne
stoji skrštenih ruku.</span></p>

<p class="MsoNormal2"><span lang="HR">— Kad je tako — preuze kralj — imam ja momčića
što mi čuva guske, može djevojka njemu pomagati.</span></p>

<p class="MsoNormal2"><span lang="HR">Taj momčić zvao se Konrad, njemu je prava
zaručnica imala pomagati i guske čuvati.</span></p>

<p class="MsoNormal2"><span lang="HR">Ubrzo je lažna zaručnica saletjela mladog
kraljevića te mu rekla:</span></p>

<p class="MsoNormal2"><span lang="HR">— Imam, dragi, jednu želju, pa vas molim da mi
učinite tu ljubav.</span></p>

<p class="MsoNormal2"><span lang="HR">A on odgovori:</span></p>

<p class="MsoNormal2"><span lang="HR">— Vrlo ću rado ispuniti tu želju.</span></p>

<p class="MsoNormal2"><span lang="HR">— Molim vas — preuze ona — da pozovete
živodera neka onom konju na kojem sam ovamo dojahala odrubi glavu: samo me
mučio i zbacivao na putu.</span></p>

<p class="MsoNormal2"><span lang="HR">Zapravo se bojala da bi konj koji zna govoriti
mogao jednog dana otkriti istinu kako je postupila s jadnom kraljevnom.</span></p>

<p class="MsoNormal2"><span lang="HR">Došlo i vrijeme da se izvrši opaka želja da
smaknu vjernoga Faladu.</span></p>

<p class="MsoNormal2"><span lang="HR">Doprlo to i do ušiju pravoj kraljevni, te ona
potajno obeća živoderu zlatnik ako joj učini uslugu koju od njega traži.</span></p>

<p class="MsoNormal2"><span lang="HR">U gradu bila velika i mračna vrata: na ta
gradska vrata morala je svakog jutra i svake večeri proći s guskama.</span></p>

<p class="MsoNormal2"><span lang="HR">—</span><span lang="HR"> Nemoj konjsku glavu
pokopati — reče ona živoderu — nego je, kad padne mrak, pribij nad gradska
vrata, tako da je uvijek mogu vidjeti kad onuda prolazim u polje.</span></p>

<p class="MsoNormal2"><span lang="HR">Živoder obeća da će učiniti tako, pa kad je
konju odsjekao gavu, noću je prikova nad gradskim vratima.</span></p>

<p class="MsoNormal2"><span lang="HR">U rano jutro, kad je kraljevna s Konradom
izlazila na gradska vrata, u prolazu uzdahnu i protuži, gledajući gore:</span></p>

<p class="Sonet"><span lang="HR">Ah, Falada, sudbe klete!</span></p>

<p class="MsoNormal2"><span lang="HR">A konjska joj glava ozgo odgovori:</span></p>

<p class="Sonet"><span lang="HR">Ah, kraljevno, jadno dijete:<br class="calibre2"/>
da ti majka znade sada,<br class="calibre2"/>
presvisla bi s teškog jada.</span></p>

<p class="MsoNormal2"><span lang="HR">Zatim kraljevna - guščarica tiho iziđe iz
grada tjerajući pred sobom guščje jato u polje. Kad je izbila na livadu, ondje
sjede i rasplete kosu — prosu se samo zlato, a Konrad gledao, radovao se i
divio, nije očiju mogao odvojiti od svilene, zlaćane kose. Htjede on uzeti koju
vlas i valjda bi isčupao cio uvojak da djevojka nije okrenula kazivati:</span></p>

<p class="Sonet"><span lang="HR">Hitri vjetre, ti zapuhni,<br class="calibre2"/>
momku šešir sad otpuhni,<br class="calibre2"/>
povijaj ga širom polja,<br class="calibre2"/>
da on za njim juri smeten<br class="calibre2"/>
dok ja kosu opet spletem.</span></p>

<p class="MsoNormal2"><span lang="HR">Nato poteže jak vjetar te Konradu smaknu
šeširić s glave, i otpuhnu ga i poče poljem povijati. Lovio ga momak i jurio za
njim, i dok se tako nagonio da uhvati šeširić što se koturao, guščarica je stigla
počešljati kosu, splesti je i opet uzdjenuti. I tako momak nije došao do zlaćanih
vlasi, pa se naljutio i nije htio ni govoriti s djevojkom. Čuvali su guske dok
se nije uvečerilo, a onda krenuše kući.</span></p>

<p class="MsoNormal2"><span lang="HR">I opet jutro objutrilo, pa kada je njih dvoje
sa svojim jatom gusaka izlazilo na tamna gradska vrata, djevojka prolazeći
pogleda gore i protisnu uzdah:</span></p>

<p class="Sonet"><span lang="HR">Ah, Falada, sudbe klete!</span></p>

<p class="MsoNormal2"><span lang="HR">A konjska joj glava ozgo odgovori:</span></p>

<p class="Sonet"><span lang="HR">Ah, kraljevno, jadno dijete:<br class="calibre2"/>
da ti majka znade sada,<br class="calibre2"/>
presvisla bi s teškog jada.</span></p>

<p class="MsoNormal2"><span lang="HR">Kad su pak izbili u polje, ona i sad najprije sjede,
rasplete i razvijori kosu pa je uze češljati, a momčić Konrad pritrča da za
njom segne, ali tada djevojka brzo izgovori:</span></p>

<p class="Sonet"><span lang="HR">Hitri vjetre, ti zapuhni,<br class="calibre2"/>
momku šešir sad otpuhni,<br class="calibre2"/>
povijaj ga širom polja,<br class="calibre2"/>
da on za njim juri smeten<br class="calibre2"/>
dok ja kosu opet spletem.</span></p>

<p class="MsoNormal2"><span lang="HR">Odmah nato zaždio vjetar te Konradu otpuhnuo šeširić
s glave i zakoturao ga poljem, tako da je momak morao juriti za njim naokolo. A
kad ga je ulovio pa se vratio, djevojka je kosu već očešljala i splela te ju
opet uzdjenula, i tako on ne mogaše doći ni do jedne vlasi. I onda su opet
čuvali guske dok se nije uvečerilo.</span></p>

<p class="MsoNormal2"><span lang="HR">Uvečer, pošto su se vratili, Konrad iziđe pred
staroga kralja te će mu otržito:</span></p>

<p class="MsoNormal2"><span lang="HR">— S tom djevojkom ne želim više čuvati guske!</span></p>

<p class="MsoNormal2"><span lang="HR">— A zašto? — upita stari kralj.</span></p>

<p class="MsoNormal2"><span lang="HR">— Zato što me ona cio dan samo ljuti.</span></p>

<p class="MsoNormal2"><span lang="HR">Stari mu kralj zapovjedi neka iznese što je s njome
i čime ga ona ljuti.</span></p>

<p class="MsoNormal2"><span lang="HR">Konrad tada otkide:</span></p>

<p class="MsoNormal2"><span lang="HR">— Evo, kad ujutro izlazimo s jatom na mračna gradska
vrata, gore je nad njima prikovana konjska glava, pa joj djevojka uvijek kazuje:</span></p>

<p class="Sonet"><span lang="HR">Ah, Falada, sudbe klete!</span></p>

<p class="MsoNormal2"><span lang="HR">A konjska joj glava ozgo uzvraća:</span></p>

<p class="Sonet"><span lang="HR">Ah, kraljevno, jadno dijete:<br class="calibre2"/>
da ti majka znade sada,<br class="calibre2"/>
presvisla bi s teškog jada.</span></p>

<p class="MsoNormal2"><span lang="HR">I tako Konrad pripovjedi sve po redu što biva
kad iziđu na livadu i kako on mora juriti za šeširom što ga vjetar poljem
povija.</span></p>

<p class="MsoNormal2"><span lang="HR">Stari mu kralj nato zapovjedi da sutradan kao
i obično potjera jato gusaka, a sam se ujutro sakrio za mračna gradska vrata i
čuo kako se guščarica obraća Faladinoj glavi:</span></p>

<p class="Sonet"><span lang="HR">Ah, Falada, sudbe klete!</span></p>

<p class="MsoNormal2"><span lang="HR">Čuo je zatim kako joj konjska glava ozgo
odgovara:</span></p>

<p class="Sonet"><span lang="HR">Ah, kraljevno, jadno dijete:<br class="calibre2"/>
da ti majka znade sada,<br class="calibre2"/>
presvisla bi s teška jada.</span></p>

<p class="MsoNormal2"><span lang="HR">U nekoj udaljenosti slijedio je potom
guščaricu i Konrada u polje te se skrio za jedan grm na livadi. Odande je ubrzo
na rođene oči vidio kako djevojka sjeda i raspleće zlaćanu sjajnu kosu, i čuo
je kako ona kazuje:</span></p>

<p class="Sonet"><span lang="HR">Hitri vjetre, ti zapuhni,<br class="calibre2"/>
momku šešir sad otpuhni,<br class="calibre2"/>
povijaj ga širom polja,<br class="calibre2"/>
da on za njim juri smeten<br class="calibre2"/>
dok ja kosu opet spletem.</span></p>

<p class="MsoNormal2"><span lang="HR">Odmah nato zavrtložio vjetar i prvim busom
otpuhnuo Konradu šeširić s glave te ga zakoturao naokolo, tako da je momku
valjalo dobrano juriti za njim, a dotle je guščarica na miru češljala uvojke i
plela kosu. Stari je kralj sve gledao i sve vidio, a zatim neopažen otišao
odande i na dvore se vratio.</span></p>

<p class="MsoNormal2"><span lang="HR">Kad se uvečer guščarica vrnula, pozva je stari
kralj ustranu te je upita zašto čini sve te neobičnosti.</span></p>

<p class="MsoNormal2"><span lang="HR">— Ah, gospodaru — odgovori ona — ne smijem vam
to reći niti ijednom ljudskom stvoru smijem iskazati svoje jade, jer sam se
tako pod nebom zaklela, inače mi ode glava, životom ću platiti.</span></p>

<p class="MsoNormal2"><span lang="HR">Kralj navaljivao u svome i nije joj dao mira,
ali svejednako ne mogaše ništa iz nje izvući. Naposljetku joj predloži:</span></p>

<p class="MsoNormal2"><span lang="HR">— Ako već ne možeš meni reći, iskaži svoj jad
ovoj željeznoj peći, jer će ti inače srce prepuknuti.</span></p>

<p class="MsoNormal2"><span lang="HR">Tako reče te se udalji.</span></p>

<p class="MsoNormal2"><span lang="HR">Tada ona sjede pred golemu željeznu peć, tu
okrenu jadati i plakati te poče izlijevati što joj na srcu leži, a mudri stari
kralj stajao vani kraj pećne cijevi i slušao, tako da je jasno čuo njezine
riječi. A ona kazivala:</span></p>

<p class="MsoNormal2"><span lang="HR">— Evo me jadne, svi me ostavili, a ipak sam kraljevska
kći. Himbena dvorkinja silom me natjerala te sam morala sa sebe svući svoje
kraljevsko ruho, a ja moram guščaricom biti i niske poslove raditi. Da mi majka
zna, srce bi joj u grudima prepuklo.</span></p>

<p class="MsoNormal2"><span lang="HR">Čuo sve to stari kralj pa opet ušao i zovnuo
djevojku da ustane. Naredio je da joj daju kraljevske haljine, i gle čuda! u
kakvoj je ljepoti sinula.</span></p>

<p class="MsoNormal2"><span lang="HR">Stari kralj, koji je sada znao svu istinu,
dozva svoga sina te mu objasni kako on, mladi kraljević, kraj sebe ima lažnu
zaručnicu, koja je obična dvorkinja, dok je prava zaručnica evo ova, koju po
himbi bijahu pretvorili u guščaricu.</span></p>

<p class="MsoNormal2"><span lang="HR">Srce se mladom kraljeviću ispunilo radošću kad
je vidio ljepotu i razabrao vrline svoje prave zaručnice. Prirediše u njezinu
čast veliku gozbu kojoj pribivahu mnogi uzvanici, dobri prijatelji. Čelo stola
sjedio zaručnik, kraljevna mu s jedne strane, a himbena dvorkinja s druge, ali
dvorkinja bijaše zaslijepljena te nije ni prepoznala kraljevnu u njezinu sjaju
i krasu.</span></p>

<p class="MsoNormal2"><span lang="HR">Kad su svi lijepo poručali i že</span><span lang="HR">đ</span><span lang="HR"> ugasili te bili dobre volje, stari se kralj
obrati dvorkinji pa od nje zatraži da mu kaže što zaslužuje onaj koji prevari
svoga gospodara i nanese mu takvo i takvo zlo — i tu pripovjedi sve što je i
kako je bilo. Na kraju je upita:</span></p>

<p class="MsoNormal2"><span lang="HR">— Kakvu osudu i kaznu zaslužuje takvo čeljade?</span></p>

<p class="MsoNormal2"><span lang="HR">Na to lažna zaručnica odgovori:</span></p>

<p class="MsoNormal2"><span lang="HR">— Ništa drugo nego ga gola golcata strpati u
bačvu što je iznutra načičkana oštrim čavlima, pa upregnuti dva konja da bačvu
vuku tamo - amo dok onaj u njoj ne crkne.</span></p>

<p class="MsoNormal2"><span lang="HR">— Eh, ti si ta — dočeka stari kralj — i sama
si sebi osudu izrekla, i tako će ti biti!</span></p>

<p class="MsoNormal2"><span lang="HR">Pošto je kazna izvršena, oženi se mladi
kraljević svojom pravom zaručnicom, i njih je dvoje dugo vladalo svojom
kraljevinom u miru, sreći i zadovoljstvu.</span></p>

</div>

</body></html>
