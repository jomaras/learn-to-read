<?xml version='1.0' encoding='utf-8'?>
<html xmlns="http://www.w3.org/1999/xhtml">
  <head>
    <meta content="Microsoft Word 12 (filtered)" name="Generator"/>
    <title>Bajke i priče</title>
    <meta http-equiv="Content-Type" content="text/html; charset=utf-8"/>
  <link href="stylesheet.css" rel="stylesheet" type="text/css"/>
<link href="page_styles.css" rel="stylesheet" type="text/css"/>
</head>
  <body vlink="black" link="#000000" class="calibre">
<div class="WordSection">
<h1 id="calibre_toc_8" class="calibre4"><a name="_Toc342757845" class="pcalibre pcalibre1 calibre1" id="_Toc342757845"></a><a name="_Toc362253510" class="pcalibre pcalibre1 calibre1" id="_Toc362253510"></a><a name="_Toc342757841" class="pcalibre pcalibre1 calibre1" id="_Toc342757841"><span lang="HR" class="calibre1">JORINDA I JORINGEL</span></a></h1>

<p class="MsoNormal2"><span lang="HR">Ono vam nekoć stajao star dvorac usred velike,
guste šume, u dvorcu živjela stara žena sama samcata, a bila ona opaka
čarobnica. Danju se pretvarala u mačku ili pak u sovu, dok bi se uvečer opet
prevrgla u ljudsku priliku. Znala je vabiti divljač i ptice, pa ih onda klala, kuhala
i pekla. Kad bi se tkogod približio dvorcu ma i na stotinu koračaja, ostao bi
na onome mjestu nepokretan, nije se odande mogao maknuti sve doka ga ona ne bi
oslobodila čarolije, a kad bi koja mlada djevojka zakoračila u taj krug, odmah
bi se pretvorila u pticu, te bi je stara zatvorila u krletku od pletera i
odnijela u posebnu prostoriju svoga dvorca. Imala je u dvorcu već sedam tisuća
rijetkih ptica zatvorenih u takve krletke.</span></p>

<p class="MsoNormal2"><span lang="HR">Bila tako jedna djevojka što se zvala Jorinda
i što je ljepotom nadmašivala sve druge. Ona i lijep momak po imenu Joringel,
obećali se jedno drugom, i dvoje zaručnika najveću sreću osjećalo kad bijahu
sami među sobom. Da bi se jednom mogli u povjerenju i na miru porazgovoriti,
otišli oni u šetnju u šumu.</span></p>

<p class="MsoNormal2"><span lang="HR">— Pazi da ne priđeš preblizu dvorcu — upozori
Joringel zaručnicu.</span></p>

<p class="MsoNormal2"><span lang="HR">Bio lijep dan, priklanjao se k večeru, sunce
sjalo između stabala i prosijavalo u tamno šumsko zalenilo, grlice sjetno
gugutale na starim bukvama.</span></p>

<p class="MsoNormal2"><span lang="HR">Jorindi od nekog milja i sjete navirale suze
na oči; sjela ona na travu gdje je sunce prosjalo i sve joj se otima uzdah za
uzdahom. I Joringel zapao u neku nujnost, oboje ih obuzela nekakva tuga kao da
im onog časa valja mrijeti.</span></p>

<p class="MsoNormal2"><span lang="HR">Pošto se obazreše naokolo, krenuše dalje, ali
su zalutali, nisu znali kuda će se vratiti kući. Polovina sunčane ploče utonula
već za brijeg, a druga još stajala nad njim. Joringel uprije pogled kroza
šiprag i žbunje te opazi kako se u blizini uzdiže zid starog dvorca, i strah ga
uhvati. Jorinda međuto zapjevala:</span></p>

<p class="Sonet"><span lang="HR">Tužno mi poje ptičica,<br class="calibre2"/>
oj pti-či-ca...</span></p>

<p class="MsoNormal"><span lang="HR">a onda odjednom okrenu
sitno piskutati: cikut-cikut Joringel svrnu pogled na nju te imade što i
vidjeti: Jorinda se prometnula u slavuja što žalosno cikuće: cikut-cikut...</span></p>

<p class="MsoNormal2"><span lang="HR">Uto doletje sova plamenih očiju, triput
obletje oko njih i triput zahukta: hu-hu, hu-hu. Joringel se ukipio, ni makac odande:
stajao je ondje kao okamenjen, nije mogao ni plakati ni govoriti, ni rukom ni
nogom pokrenuti.</span></p>

<p class="MsoNormal2"><span lang="HR">Dotle i sunce utonulo, sasvim zašlo. Sova
otprhala u neki žbun, a odmah potom odande iziđe pogurena starica, sva užutjela
i koštunjava, izbuljenih crvenih očiju i savijena nosa kojemu je ušiljeni vršak
sezao do brade. Ona nešto promrmlja, uze slavuja u ruku te ga odnese.</span></p>

<p class="MsoNormal2"><span lang="HR">Joringel nije mogao ni riječi protisnuti niti
se maknuti s mjesta. A slavuja nestalo, odnijela ga nakaza sa sobom.</span></p>

<p class="MsoNormal2"><span lang="HR">Naposljetku se vještica vrati te će potmulim
glasom:</span></p>

<p class="Sonet"><span lang="HR">Neka krivaš sa visine<br class="calibre2"/>
u krletku sada sine:<br class="calibre2"/>
Zahijele, ti ne steži,<br class="calibre2"/>
svoje petlje ded odveži.</span></p>

<p class="MsoNormal2"><span lang="HR">U koji mah ona tu basmu izreče, Joringel se
oslobodi čarolije. Uze on vješticu salijetati i moliti da mu vrati njegovu Jorindu,
ali ona samo odsiječe:</span></p>

<p class="MsoNormal2"><span lang="HR">— Nikad je više nećeš vidjeti!</span></p>

<p class="MsoNormal2"><span lang="HR">I u tim riječima ode.</span></p>

<p class="MsoNormal2"><span lang="HR">Joringel zvao, plakao i jadikovao, ali mu sve
bijaše uzalud.</span></p>

<p class="MsoNormal2"><span lang="HR">»Jao, što ću jadan sada«, zajada Joringel u
sebi i najposlije krene odande, pa tako naposljetku stigne u neko tuđe selo. Tu
se pribije u nekog seljaka, unajmi se da mu čuva ovce.</span></p>

<p class="MsoNormal2"><span lang="HR">Dugo je u onome kraju čuvao ovce i često
obilazio oko starog dvorca, ali mu nikad nije prilazio preblizu.</span></p>

<p class="MsoNormal2"><span lang="HR">Jedne noći dok je spavao usni mu se da je
našao neobičan cvijet, crven kao krv, s krasnim krupnim biserom usred čaške.
Ubrao je jarki cvijet i s njime otišao vještičinu dvorcu. I gle čuda: sve što
bi cvjetom dodirnuo, oslobađalo se čarolije, pa se tako i Jorinda prevratila u
svoj djevojački lik...</span></p>

<p class="MsoNormal2"><span lang="HR">Kad se momak ujutro probudio, zađe on naokolo
obilaziti brda i doline ne bi li našao onakav cvijet. Tražio je i tražio, a
onda devetog dana u rano jutro nađe sanjani cvijet: crven je kao krv, a posred
čaške blista mu krupna kaplja rose, krupna i sjajna poput najljepšeg bisera.
Ubravši ga, momak brižno s njime krenu vještičinu dvorcu.</span></p>

<p class="MsoNormal2"><span lang="HR">Prilazeći starom zdanju nije se na sto
koračaja pred njim skamenio nego prođe ravno do ulaza. Silno se tome obradovao.
Teška vrata širom se otvoriše kad ih je dodirnuo čarobnim cvijetom. Prijede
zatim preko dvorišta, kamo su mu do ušiju dopirali mnogi ptičji glasovi.
Usmjeri korak onamo i dođe u prostoriju u kojoj ptice bijahu zarobljene. Unutri
bila i sama vještica, hranila ptice u sedam tisuća krletki.</span></p>

<p class="MsoNormal2"><span lang="HR">Kad je vidjela Joringela, bijes ju spopade: iz
očiju joj sijevnu oganj, a s jezika otrov, klela ona i razlijevala žuč, ali
momku nije ništa mogla, ni prići mu na dva koraka, zbog čarobnog cvijeta što ga
je imao u ruci.</span></p>

<p class="MsoNormal2"><span lang="HR">On se nije ni osvrtao na nju nego krenu da
razgleda krletke sa pticama. Bijaše ondje i više stotina slavuja, svi jednaki —
kako da među njima razazna svoju Jorindu?</span></p>

<p class="MsoNormal2"><span lang="HR">Dok je tako razgledao, odjednom opazi kako
stara vještica krišom uzima jednu krletku sa pticom i s njome kreće k vratima.
U tren oka skoči on onamo, dodirnu krletku onim cvijetom, i u tome se času pred
njim stvori Jorinda, lijepa kô i prije: odmah mu ona obisnu oko vrata.</span></p>

<p class="MsoNormal2"><span lang="HR">Dodirnu on cvijetom i staru vješticu — sad
više nije mogla čarati, presahlo joj umijeće. I sve druge ptice u prostoriji
dodirnuo je čarobnim cvijetom i pretvorio ih u djevojke. Pošto je tako uradio,
sa svojom se Jorindom vrati kući, te njih dvoje dugo poživješe u zadovoljstvu i
sreći.</span></p>

</div>

</body></html>
